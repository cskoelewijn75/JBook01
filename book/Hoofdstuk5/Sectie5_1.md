
## § 5.1 Het sorteren van sterspectra.
Bij vergelijking van spectra van sterren blijken grote verschillen uiterlijk te bestaan, maar er zijn ook groepen van sterren met spectra die veel op elkaar lijken. In figuur 64 zijn de spectra geordend.

FIGUUR 64  Voorbeeld van spectrale reeks. Schaal in nm.

Toen men aan het eind van de $19^\text{e}$ eeuw op grote schaal sterspectra ging fotograferen hanteerde men eerst een alfabetische volgorde, maar naderhand is men gaan inzien dat de gegeven ordening het meest juist is. De spectra van sterren worden in één **spectrale reeks** gerangschikt. De **spectrale klassen** worden met letters aangeduid die in de volgende reeks passen:
**O, B, A, F, G, K, M**

(te onthouden aan: "Oh Be A Fine Girl, Kiss Me") De overgang tussen de klassen is vloeiend. Men heeft daarom een fijnere onderverdeling ingevoerd: BO, B1, B2 ... B9, AO, Al, A2, enz. Men spreekt bijvoorbeeld van een ster van de klasse A5.

<u>Figuur 64 geeft enkele voorbeelden uit de spectrale reeks</u> Bij enkele kenmerkende lijnen zijn de identificaties gegeven. Met "G" wordt een opvallende groep lijnen van neutrale en éénmaal geïoniseerde metalen aangeduid. De gebruikte fotografische film is heel gevoelig in het violet en het blauw, maar niet in het groen. Daardoor schijnt het gebied van de blauwgroene $H_β$-lijn veel zwakker dan in het gebied om de $H_γ$-lijn.
Ook het continue spectrum verandert geleidelijk door de spectrale reeks. De golflengte waarbij het continum de grootste helderheid heeft verschuift geleidelijk als men de spectrale reeks doorloopt. Anders gezegd: de kleur van de sterren verandert dan ook geleidelijk: 0 en B sterren zijn blauwwit, dan loopt de kleur via wit (A,F) geel (G) oranje (K) naar rood (M) Vrijwel alle sterspectra kunnen in de spectrale reeks worden ondergebracht ( 99% van de eerste 225.000 opgenomen spectra).
Omstreeks 1860 was reeds een aantal op Aarde bekende elementen (o.a. H, Na, Ca, Mg, Fe) in spectra van sterren geïdentificeerd. Het was een belangrijke ontdekking dat de op Aarde bekende elementen ook in de sterren voorkomen.
Kijken we naar het spektrum van de zon (fig. 45,blz- 51) dan zien we dat de zon tussen GO en KO inzit. (De lijnen van Ca + (H en K) zijn beide zeer sterk. Dat sluit de typen 0 t/m FO uit. De Fe-lijnen zijn redelijk sterk, dat sluit ook de rest van F uit. Het zonnespek-trum vertoont geen duidelijke TiO-banden, dus ook geen K5 t/m M.). In werkelijkheid blijkt de zon een G2-ster te zijn.
Het is goed mogelijk aan de hemel verschillen in kleur tussen de sterren waar te nemen. Blauw-witte sterren zitten in de spektrale klassen BO - B8, wit-gele in AO - G8 en oranje-
rode in K0 - M2.


## § 5.2 De spectrale reeks als temperatuurreeks. 
De geleidelijke kleurverandering van de sterren langs de spectrale reeks suggereert een verloop van de effectieve temperatuur van de sterren langs de reeks.
Metingen van effectieve temperaturen (§ 4.3) hebben inderdaad een duidelijk verband opgeleverd, zie onderstaande tabel.

|Spectr. <br>Klasse	|Teff <br>(K)|
|:---:	|---:|
|B0	|30000|
|B5	|15000|
|A0	|10000|
|A5	|8500|
|F0	|7500|
|F5	|6600|
|G0	|6000|
|G5	|5500|
|K0	|4900|
|K5	|4100|
|M0	|3500|
|M5	|2800|

Aanvankelijk schreef men de grote verschillen tussen de spectrale
klassen toe aan verschillen in chemische samenstelling.
B-sterren zouden 'heliumsterren" zijn, A-sterren "waterstofsterren" en G-sterren zouden vooral metalen bevatten. Maar er rezen spoedig vragen: Waardoor zouden alle waterstofsterren uitsluitend temperaturen omstreeks 10.000 K hebben?
Zodra de ionisatiewet van Saha gepubliceerd werd (1920) probeerde men de volgende hypothese:
**alle sterren hebben <u>dezelfde</u> chemische samenstelling en alle spectrale verschillen zijn het gevolg van verschillen in temperatuur.**
De eerste stappen werden door Saha gezet. Russell liet in 1922 zien dat men, gebruikmakend van de formule van Boltzmann en van Saha, het sterkteverloop van de spectrale lijnen door de spectrale reeks geheel kon verklaren als een verloop in de temperatuur langs de spectrale reeks. Nauwkeuriger analyses sinds 1935 hebben bevestigd dat inderdaad de chemische samenstelling van vrijwel alle in de spectrale reeks te classificeren sterren dezelfde is.

**De spectrale klasse kan dus ook dienen als maat voor de effectieve temperatuur**

## §5.3 Verband tusseaspectrale lijnen en temperatuur
Aan de hand van enkele voorbeelden gaan we nu het verband na tussen spectrale klasse en temperatuur met behulp van de wetten van Bolzmann en Saha. (zie fig. 65).
Het is van belang dat de straling die we in de spectrale absorptielijnen ontvangen in lagen van lagere temperatuur ontstaat dan de continue straling (zie §4,7).

FIGUUR 65 Sterkte van spectrale lijnen tegen effectieve temperatuur

### Waterstoflijnen
De waterstoflijnen in het zichtbare gebied zijn de Balmerlijnen (zie fig. 65). Deze komen voor als waterstofatomen in de eerste aangeslagen toestand fotonen absorberen. In steratmosferen van sterren met temperaturen lager dan 8000 K (F - M)-sterren blijkt uit de wet van Saha (§4.10) dat waterstof niet geïoniseerd is. Bij lagere temperaturen neemt het aantal aangeslagen waterstofatomen af (wet van Bolzmann , verg. 4-1). Dit verklaart het zwakker worden van de Balmerlijnen vanaf 8000 K.
Bij temperaturen hoger dan 10000 K neemt de sterkte van de Balmerlijnen af omdat het aantal geïoniseerde waterstofatomen dan toeneemt (Saha). Bij deze temperaturen kunnen we dus geen H-lijnen meer verwachten.

### Calcium-lijnen
Vanaf 3000 K naar boven neemt het aantal éénmaal geïoniseerde Calcium-ionen toe en het aantal neutrale Calcium-atomen af. Dit verklaart het sterker worden van de Ca-lijn van K naar M-sterren. Bij temperaturen hoger dan 6000 K is Ca grotendeels 2x geïoniseerd, zodat de intensiteit van de $\text{Ca}^{\tiny{+}}$-lijn, daar sterk afgenomen is en bij hogere temperaturen nog meer afneemt.


## § 5.4 Het Hertzsprung-Russell diagram. 
Bij de definitie van de effectieve temperatuur is het verband gegeven tussen het per m²  uitgestraalde vermogen van de ster en de temperatuur: $\boldsymbol{E = σ·T_\text{eff}^4}$ .
Het door de gehele ster uitgestraalde vermogen noemen we de lichtsterkte $\boldsymbol{L}$. Als de straal van de ster $\boldsymbol{R}$ is, geldt voor de lichtsterkte:

$$
\boldsymbol{L = 4πR^2E = 4πR^2σT_\text{eff}^4}
$$ (5_1)

Deze lichtsterkte is natuurlijk alleen uit de waargenomen helderheid te bepalen als de afstand tot de ster bekend is. Vaak drukt men de lichtsterkte van een ster in die van de Zon uit.
Maakt men zo'n diagram voor sterren waarvan de helderheid, de afstand en de temperatuur bekend zijn, dan ontstaat het verrassende resultaat van figuur 66.

De sterren blijken bepaalde stroken en gebieden te bezetten, die als volgt worden benoemd:

het grootste deel van de sterren ligt in de **HOOFDREEKS** , die van linksboven naar rechtsonder loopt; deze sterren noemt men **hoofdreekssterren** .

- er is een aftakking van ongeveer het midden van de hoofdreeks naar rechtsboven: de **reuzentak**; de hierin liggende sterren noemen we reuzen.

- rechtsboven loopt de reuzentak over in een min of meer horizontaal gedeelte ter hoogte van log(L/L<sub>☉</sub>) ≈  5: hierin liggen de zeer schaarse **superreuzen**.

- Linksonder ligt een groep sterren die **witte dwergen** worden genoemd.

FIGUUR 66: Het Hertzsprung-Russell diagram met enkele honderden van de voor het oog helderste sterren en een aantal nabije zwakke sterren.



Ook in BINAS is het Hertzsprung-Russell diagram te vinden.
Hertzsprung was iets eerder dan Russell tot de conclusie gekomen dat er (rode) reuzen en dwergen bestaan. Om beide pioniers te eren wordt een diagram als figuur 66 een **Hertzsprung-Russell diagram** (HRD) genoemd.
Het diagram in figuur 66, waarin een aantal van de **helderste** sterren is ingevuld, geeft een verkeerd beeld van de relatieve aantallen van de verschillende soorten sterren. Heldere sterren, die ver weg staan kunnen we nog zien, terwijl zwakke sterren, die dichtbij zijn nauwelijks waarneembaar zijn.
Om een zinvolle statistiek te krijgen moeten we de werkelijke aantallen sterren tellen binnen een bepaald volume (zie fig. 67).

FIGUUR 67 HR-diagram van alle sterren binnen een bol met een straal van 10 parsec. De absolute magnitude is uitgezet tegen het spectraaltype.


§ 5.5 Afmetingen van sterren.
Hoewel de namen dwergen, reuzen en superreuzen oorspronkelijk alleen naar lichtsterkten verwezen, is er een verband met de afmetingen, dat in het HR-diagram kan worden weergegeven.

Uit verg. 5.1 volgt door de logaritme te nemen:

$$
\text{log}\left(\frac{L}{L_☉}\right) = 4·\text{log}\left(\frac{T}{T_☉}\right) + 2 ·  \text{log}\left(\frac{R}{R_☉}\right)
$$

Kiezen we een vaste waarde voor $R$ dan is dit de vergelijking van een rechte lijn in het
HR-diagram (zie fig. 68), waarin voor een aantal stralen de bijbehorende (diagonale) lijnen gegeven zijn.
Het blijkt dat hoofdreekssterren stralen hebben die variëren van 0,1*R*<sub>☉</sub> tot 10*R*<sub>☉</sub>. 
Reuzen hebben stralen van 10*R*<sub>☉</sub>. tot 100*R*<sub>☉</sub> en superreuzen van 100*R*<sub>☉</sub> tot 1000*R*<sub>☉</sub>.
Witte dwergen hebben stralen van 0,001*R*<sub>☉</sub> tot 0,1*R*<sub>☉</sub>.
De stralen van sterren variëren over ongeveer 6 decaden, maar de lichtsterktes over 9. Dat komt doordat de lichtsterkte niet alleen van het kwadraat van de straal afhangt, maar ook nog eens van de vierde macht van de temperatuur.

FIGUUR 68 HR-diagram met daarin lijnen met gelijke stralen. (*R/R*<sub>☉</sub>= 0,01 - 0,1 - 1 - 10 - 100 en 1000)

## § 5.6 Massa en lichtsterkte van sterren
De massa van de Zon kan worden afgeleid uit de baanbeweging van de Aarde. De gravitatiekracht levert de benodigde centripetale kracht:

$$
G·m_\text{\tiny{A}}M_{☉} / r^2  = m_\text{\tiny{A}}·v^2/r 
$$

Met: 
- $G$	= gravitatieconstante
- $m_\text{\tiny{A}}$	= massa Aarde
- $M_{☉}$	= massa Zon
- $r$ = afstand Aarde-Zon
- $v$ = baansnelheid Aarde

Doordat veel sterren als dubbel-sterren voorkomen is het mogelijk om in een aantal gevallen de massa's van de sterren te bepalen met behulp van de gemeten baanparameters. Er bestaat echter nog een geheel andere methode om massa's van sterren te bepalen: Omstreeks 1920 kwam Eddington tot het vermoeden dat de lichtsterkte van een ster grotendeels bepaald wordt door de massa. Om dit te toetsen heeft hij voor alle sterren met bekende massa dit verband in grafiek gebracht (figuur 69). De betrekkelijk grote spreiding in de grafiek kan niet geheel door meetfouten worden verklaard. De **massa-lichtsterkte relatie** geeft goede schattingen voor hoofdreekssterren en reuzen. Witte dwergen wijken echter sterk af van de gemiddelde relatie.

FIGUUR 69: De massa-lichtsterkte relatie van Eddington.

•	= visuele dubbelsterren  
o	= spectroscopische dubbelsterren (doppler-effect)  
\+ = dubbelsterren uit de sterrenhoop  
◻ = witte dwergen


Ruwweg geldt dat:	

$$
\text{log}\left(\frac{L}{L_☉}\right) = 4·\text{log}\left(\frac{M}{M_☉}\right)
$$ (5_4)

FIGUUR 70
HR-diagram met lijnen van gelijke massa, uitgaande van de relatie van Eddington, die niet
voor witte dwergen geldt.

In fig. 70 zijn lijnen van gelijke massa in het HR-diagram getekend (voor witte dwergen geldt de Eddington-relatie niet). Het blijkt dat de massa's van sterren globaal variëren van 0,2 tot 50 maal de massa van de zon.
Het is opmerkelijk dat de lichtkracht van een ster alleen maar afhangt van de massa. Uit de lichtkracht volgt met het HR-diagram de effectieve temperatuur van de ster (waarbij onderscheid gemaakt moet worden tussen hoofdreekssterren, reuzen en superreuzen). Met behulp van verg. 5-1 volgt daaruit weer de straal. Kennelijk is het zo dat door de massa van de ster de overige eigenschappen nagenoeg vastgelegd worden.

## § 5.7 Samenvatting. 
In de hoofdstuk 4 en 5 is volgende aan de orde gekomen.
Mogelijkheden van bepaling van:
- de effectieve temperatuur
- de chemische samenstelling
- de diameters uit lichtsterkten en temperaturen
- de massa's

Uit het ordenen van de gegevens blijkt dat er betrekkingen bestaan tussen lichtsterkte en temperatuur (stroken in het HR-diagram) en tussen lichtsterkte en massa.
Sommige resultaten roepen nieuwe vragen op, vragen naar de samenhang tussen bepaalde, uit waarnemingen afgeleide, grootheden. Zo is het bijvoorbeeld verwonderlijk dat verreweg de meeste sterren in bepaalde gebieden van het HR-diagram terecht blijken te komen. Op dit soort vragen gaat het volgende hoofdstuk in.





