## §8.1 Botsende sterrenstelsels
Sterrenstelsels zijn niet gelijkmatig verdeeld over de ruimte, maar vormen systemen van allerlei groottes - paren van stelsels, kleine groepen, grote clusters en superclusters, die door groepen van clusters worden gevormd (zie ook §1.6 en 1.7). Op kleine schaal gezien zijn stelsels vaak lid van een meervoudig systeem, zo vormt het Melkwegstelsel met de beide Magelhaense wolken een drievoudig systeem. Ook het Andromeda-stelsel maakt deel uit van een meervoudig systeem (zie fig. 5 en 7). In deze paragraaf kijken we eerst naar dubbelsystemen, om vervolgens deze resultaten te extrapoleren naar grotere groepen. Bij wisselwerkende systemen blijken sterke getijdenkrachten vervormingen te veroorzaken: "bruggen" en "staarten" bij de stelsels.

Sterrenkundigen hanteren de volgende vuistregel voor de definitie van een dubbelstelsel (zie fig. 90): Twee bij elkaar staande stelsels heten een dubbelsysteem of **paar** als de afstand $S$ tussen de centra van de twee stelsels kleiner is dan driemaal de som van de grootste diameters ($A1 + A2$).
Bij een homogene verdeling van sterrenstelsels over de ruimte zou de kans dat twee stelsels met elkaar wisselwerken verwaarloosbaar zijn. Omdat stelsels al bij hun vorming in groepen ontstaan zijn, doet zich het verschijnsel van wisselwerkende (of botsende) stelsels toch vaak voor.

FIG. 90 Wat is een dubbelsysteem? Linksboven Met, rechtsonder wel (zie tekst).


In fig. 91 wordt dit kwalitatief beschreven (zie ook §3.7.2). Een groot stelsel A en een klein stelsel B zijn dicht bij elkaar (a). Door hun onderlinge aantrekkingskracht worden ze beiden versneld. Het grote stelsel A zal een kleinere versnelling krijgen dan het kleinere stelsel B. 

FIG. 91 De werking van getijdenkrachten op een klein stelsel (zie tekst). B wordt vervormd.

Het **dichtst**bijzijnde deel van B krijgt een grotere versnelling dan het **verst**verwijderde deel van B (b). Het effect hiervan t.o.v. het centrum van B is dat B uit elkaar wordt getrokken (c). Er zullen zich aan **beide** zijden van B slierten gas, sterren en stof kunnen ontwikkelen; het stelsel wordt door deze **getijdenkrachten** aanzienlijk vervormd (d).
In fig. 92. is een computerberekening van een wisselwerking te zien. De tijdseenheid is hier 100 miljoen jaar. Het kleine stelsel heeft een kwart van de massa van het grote. De kortste afstand bedraagt 40 000 lichtjaar. De situatie linksonder beschrijft goed het huidige beeld. Rechts is te zien dat het kleine stelsel verder weg staat
dan het grote. Het is mogelijk dat het kleine stelsel een satelliet van het grote is met een omloopsperiode van 6 miljard jaar. Op dezelfde wijze zijn de Magelhaense wolken satellietstelsels van het Melkwegstelsel.
Tijdens hun beweging om het Melkwegstelsel, worden ze door getijdenkrachten helemaal uit elkaar getrokken.


FIG. 92 Modelberekening voor botsende stelsels in M51. Links vanaf de zon gezien,
rechts vanuit westelijke richting loodrecht op de eerste. (Peri geelt de kortste onderlinge afstand aan)
	

Achter de stelsels bevindt zich een materiebrug: de Magelhaense stroom, die uit neutraal waterstofgas bestaat. Bij
volgende passage zullen de Magelhaense stelsels zich waarschijnlijk totaal vermengen met het Melkwegstelsel.

## §8.2 Actieve sterrenstelsels en quasars
Sommige stelsels zenden een buitengewone hoeveelheid straling uit. Dit worden actieve stelsels genoemd. De activiteit kan in veel vormen voorkomen. Sommige stelsels hebben een uitzonderlijk heldere kern, vergelijkbaar met een groot gebied van geïoniseerd waterstof. Dit kunnen jonge stelsels zijn, waarvan de centrale sterren net gevormd worden. Andere stelsels met een heldere kern zijn tamelijk oud. Sommige stelsels hebben ongewoon brede spectraallijnen, wat duidt op grote interne snelheden. Dit kan duiden op grote inwendige snelheden. Bij sommige stelsels is een soort straalstroom (jet) te zien. Vele actieve stelsels stralen een niet-thermisch spectrum uit, blijkbaar synchrotronstraling, die geproduceerd wordt door snelle elektronen, die schroeflijnen in een magnetisch veld beschrijven.
De lichtkracht van actieve stelsels kan extreem groot zijn. Het is onwaarschijnlijk dat een stelsel zo'n groot vermogen langdurig kan uitstralen. Daarom denkt men dat actieve stelsels niet tot een aparte klasse van stelsels behoren, maar eerder een voorbijgaand stadium in de normale evolutie van stelsels vertegenwoordigen.

**Radio-stelsels**
Per definitie zenden radiostelsels radiostraling uit. Deze radiostraling is niet-thermische synchrotronstraling. Het stralingsvermogen in het radio-gebied bedraagt $10^{33} - 10^{38}\text{ W}$, en kan net zo groot kan zijn als het totaal uitgezonden vermogen van een normaal stelsel. Het voornaamste probleem bij het verklaren van de radiostraling is te begrijpen hoe de elektronen en de magnetische velden ontstaan en vooral waar de elektronen hun enorme energie vandaan krijgen.
Vorm en afmetingen van radiostelsels zijn sinds de jaren vijftig bestudeerd met radio-interferometers. Een kenmerkende eigenschap van radio-stelsels is een dubbele structuur: er zijn twee grote radio-stralende gebieden aan weerszijden van het waargenomen stelsel. De gebieden kunnen enorm groot zijn, wel 6 Mpc van elkaar af, bijna 10 keer de afstand tussen het Melkwegstelsel en het Andromeda-stelsel !
De dubbele structuur lijkt veroorzaakt te worden door uitspuitingen uit het centrum (jets).
De elektronen, die de straling veroorzaken kunnen niet uit het centrum komen, omdat ze gedurende de lange weg hun energie zouden moeten verliezen. Daarom moeten de elektronen continu worden versneld in het radio-stralende gebied.

FIG. 93 Radiostelsel 3C 111 met 2 lobben met onderlinge afstand van 1,5 lj. De vergrote kern (opgeblazen) bestaat uit 2 lobben met dezelfde oriëntatie.


**Quasars**
De eerste quasar werd in 1963 ontdekt door Maarten Schmidt, die de optische emissie-lijnen van de bekende radiobron 3C273 interpreteerde als waterstof Balmerlijnen, die een roodverschuiving van 16% hebben. Zulke grote roodverschuivingen zijn de meest opvallende kenmerken van quasars. (Het woord quasar is een afkorting van quasistellaire radiobron).
In het optische gebied lijken quasars bijna puntbronnen. Hoewel de eerste quasars door radio-waarnemingen werden ontdekt, is slechts een klein deel van de optisch waargenomen quasars een sterke radio-bron.
De eerst waargenomen roodverschuiving was 0,16 ( 16%), sindsdien is de grootste verschuiving, die is waargenomen gelijk aan 3,78. Als deze roodverschuiving het gevolg is van het uitdijen van het heelal kan met de Wet van Hubble (§8.3) afgeleid worden dat het licht de quasar verliet toen het heelal een vijfde van zijn huidige leeftijd had. De afstand van de quasar zou dan 3700 Mpc (meer dan 10 miljard lichtjaar) zijn! Vanwege die enorme afstand moet het uitgezonden vermogen enorm zijn ($10^{38} - 10^{41}\text{ W}$).

FIG. 94  Samenvattend model voor quasar en radiostelsel De kern is een zwart gat, omringd door een accretieschijf van materiaal dat uit het omringende sterrenstelsel is aangezogen. Sterke stralingswind veroorzaakt radiolobben op één lijn met het centrum. Op een punt vanaf deze lijn gezien lijkt het stelsel een quasar (zie tekst en fig. 95).

 
**Samenvattende verklaring**
Een theorie, die beide vormen van stelsels bevredigend verklaart is de volgende (zie fig. 94 en 95):
Het centrum van het stelsel bestaat uit een zwart gat (zie §7.5) met een massa van 100 miljoen zonnemassa's. De Schwarzschildstraal (verg. 7.2) is dan in de orde van 2 AE.
Het zwarte gat zuigt materie aan uit het omringende stelsel. Vanwege het behoud van impulsmoment ontstaat er een accretieschijf rondom het zwarte gat. Zeer geleidelijk wordt het materiaal vanuit de accretieschijf in het gat gezogen. Om het gewenste vermogen te leveren moet ongeveer één zonsmassa per jaar worden verzwolgen.
De straal van de laatste stabiele baan van de materie, die de binnenkant van de accretieschijf markeert, is ongeveer 3 maal de Schwarzschildstraal. Materie wordt langzamerhand van buitenaf aangevoerd en beweegt geleidelijk naar het binnenste van de schijf. Daarbij neemt de rotatiesnelheid toe, tot ongeveer de helft van de lichtsnelheid in de laatste stabiele baan. Onderlinge wrijving en botsing van de gasdeeltjes doen röntgen- en gammastraling ontstaan. Hierdoor ontstaat een sterke stralingswind. De energiestroom kan alleen ontsnappen in een richting loodrecht op de accretieschijf. Deze richting wordt zeer goed vastgehouden omdat de schijf als een gigantische gyroscoop werkt. De straling ontsnapt in een bundel, die langs de bundelrichting weer elektronen kan vrij maken, die radiostraling opwekken.


FIG. 95 Détails rondom het centrale zwarte gat. Materiaal binnen de laatste stabiele baan wordt aangezogen (bij a. wel, bij b. niet). c. is op grotere schaal (verg. fig. 94 en tekst).

Als we het stelsel van boven af bekijken (gezichts lijn valt samen met de rotatie-as van de accretie-schijf) dan zien we een heldere draaikolk rond het zwarte gat en sterk verkorte bundels van geladen deeltjes (jets). In het zichtbare gebied overstraalt het licht vanuit de draaikolk het licht van de uitgestoten materie, zodat je op grote afstand alleen maar een lichtpunt ziet: een quasar. In het radiogebied is alleen maar de dichtsbijzijnde arm waarneembaar.
Als we het stelsel echter van opzij bekijken (gezichtslijn in het vlak van de accretie-schijf) schermt de bandvormige accretieschijf rondom het zwarte gat, het gebied vlak bij het gat af, zodat we een zwak lichtgevend elliptisch stelsel zien met twee armen van materie, die radiostraling uitzenden.
Zo kunnen beide soorten van stelsels verklaard worden met één model. Het schijnbare verschil wordt veroorzaakt door de verschillende gezichtslijnen.


**Sneller dan het licht?**
	
FIG. 96 Snelheden, die groter schijnen dan de lichtsnelheid. Het lijkt vaak alsof quasars materie uitzenden met snelheden groter dan die van het licht. Dit is volgens de relativiteitstheorie onmogelijk, maar de illusie wordt gewekt als de uitgezonden materie zich bijna recht naar de waarnemer toe beweegt.

 

Deze tekeningen laten zien hoe een jet sneller dan het licht kan lijken te bewegen. De 'blob' B legt in een tijd $t$ de afstand $vt$ af; waarbij $v$ de werkelijke snelheid van het object is (kleiner dan de lichtsnelheid $c$ !). Het licht naar A hoeft echter slechts de afstand $vt\cos(θ)$ af te leggen en doet daar $vt\cos(θ)/c$ over. ($θ$ is de hoek tussen de jet en de gezichtslijn.) Het verschil in aankomsttijd is dus:

$$ t = \frac{vt\cos(θ)}{c}$$

In diezelfde tijd lijkt -vanaf de aarde gezien- de afstand AB door de blob te zijn overbrugd. De afstand AB is gelijk aan $vt\sin(θ)$. De schijnbare snelheid is dus:

$$ v' = \frac{v\sin(θ)}{1-v\cos(θ)/c}$$

**Voorbeeld**: Stel dat de hoek θ gelijk is aan 11,5° en de snelheid van de blob 0,98 maal c.
Dan is $v' = \frac{0,98c·0,2}{1-0,96}= 4\text{,}9c$ oftewel bijna vijfmaal de lichtsnelheid!



**Zwaartekrachtlens**
Een interessant verschijnsel gekoppeld aan quasars is de **zwaartekrachtlens**. Omdat licht door zwaartekrachtsvelden wordt afgebogen, kan het licht van een ver verwijderde quasar, door een dichtbijzijnde worden afgebogen. Het eerste voorbeeld werd in 1979 gevonden,toen bleek dat twee quasars, die 6 boogseconden bij elkaar vandaan stonden, essentieel de zelfde spectra hadden. De conclusie was dat het 'paar' in werkelijkheid een dubbel beeld van een enkele quasar was.
Omdat het licht van beide beelden niet dezelfde weg naar aarde aflegt, zijn variaties in het licht van de quasars eerst in het ene beeld te zien en later pas in het andere. Uit het tijdverschil kan het afstandsverschil van de lichtwegen worden bepaald. Dit geeft een extra controle op de juistheid van de absolute afstandsbepalingen.

FIG. 97  Een klaverbladquasar (H 1413+0117). Rechts de vier componenten schematisch. Afstanden in boogseconden.

Zelfs heeft men twee viervoudig beelden gevonden: (zie bijv. fig. 97 het object H1413+ 0117). Een zwak sterrenstelsel met een relatief lage roodverschuiving wordt omringd door vier quasars met een veel hogere roodverschuiving. Men veronderstelt dat het om vier beelden gaan van één enkele quasar, die zich op veel grote afstand achter het voorgrondstelsel bevindt. Door de zwaartekracht van het voorgrondstelsel wordt het licht van de verre quasar afgebogen en versterkt, waardoor de vier beelden ontstaan.


## § 8.3 Het uitdijend heelal (Wet van Hubble) 
In de jaren twintig ontdekte Hubble dat de spectraallijnen van sterrenstelsels naar rood waren verschoven met een bedrag evenredig met hun afstand. Als deze roodverschuiving veroorzaakt wordt door het Doppler-effect, betekent dit dat de stelsels bij elkaar vandaan bewegen met een snelheid, die evenredig is met hun afstand d.w.z. dat het heelal in zijn geheel uitdijt (zie ook fig. 8). We definiëren de roodverschuiving z als:

$$
z = \frac{λ - λ_0}{λ_0}
$$ (8_1)

De Wet van Hubble luidt dan:

$$
z = \frac{H}{c}· r
$$(8_2)

waarin $H$ de Hubble-constante is en $r$ de afstand van het stelseL

FIG. 98 Originele grafiek van Hubble



Voor kleine snelheden ($v$ « $c$), geldt $z = v/c$, zodat

$$
v = Hr
$$(8_3)

wat de meest gebruikte vorm is van de Wet van Hubble.

De wet van Hubble is experimenteel bevestigd voor roodverschuivingen tot ongeveer $z = 1$. Bij kleine roodverschuivingen wordt de onzekerheid vooral veroorzaakt door de onnauwkeurig bekende eigen snelheden van de stelsels, bij grote roodverschuivingen is het probleem het bepalen van de afstand van het stelsel.

FIG. 99 Bepaling van de Hubble"constante" in de tijd

Als het heelal uitdijt, waren de sterrenstelsels eens veel dichter bij elkaar. Als de mate van uitdijing onveranderlijk zou zijn, is de inverse van de Hubbleconstante $T = 1/H$, de leeftijd van het heelal. Volgens de huidige schattingen ligt de waarde van $H$ tussen 50 en 100 km/(s·Mpc), wat met een leeftijd overeenkomt tussen 10 en 20 miljard jaar.
De bepaling van de Hubble-constante hangt sterk af van de absolute afstandbepalingen van sterrenstelsels. Naarmate deze afstandsbepalingen nauwkeuriger werden is de waarde van $H$ kleiner geworden (zie fig. 99). De bepalingen in de zeventiger jaren wijzen op een waarde van 85 km/(s·Mpc).

## §8.4 Grootschalige structuur van het heelal
In het heelal is er op zeer grote schaal sprake van groepsvorming van stelsels (zie ook §1.6). Samen met het Andromedastelsel en een aantal kleinere stelsels vormt ons Melkwegstelsel de Lokale Groep (fig. 5 en 7). De stelsels horen in zoverre bij elkaar, dat hun bewegingen door het heelal in hoge mate beïnvloed worden door hun onderlinge zwaartekracht. De satellietstelsels van Melkwegstelsel en Andromeda-stelsel, draaien in complexe banen om hun 'moederstelsel'; daarnaast bewegen alle stelsels in de Lokale Groep om het gemeenschappelijk zwaartepunt. Ook het Virgo- en Coma-cluster zijn zulke gravitationeel gebonden systemen.

Eind jaren vijftig werd ontdekt dat er duizenden van zulke clusters zijn, terwijl sommige clusters weer in superclusters gegroepeerd zijn. In eerste instantie blijkt deze groepsvorming al als we alle stelsels op een twee-dimensionale kaart tekenen. Beroemd is bijvoerbeeld de One Million Galaxies Map (zie fig. 100), vervaardigd op basis van stelseltellingen van Shane en Wirtanen. Daarop is duidelijk de groepsvorming te zien en ook een 'draderige' structuur.

FIG. 100 Deel van de One Million Galaxy Map. Stelsels zijn gegroepeerd in clusters en langgerekte slierten. 

Blijft dit beeld gehandhaafd als we de derde dimensie er bij betrekken of is er sprake van een toevalseffect bij projectie van de drie-dimensionale werkelijkheid op een tweedimensionaal boloppervlak?

**De derde dimensie** 
Om een drie-dimensionaal beeld te krijgen moeten we de afstanden van de stelsels kennen. In §x.x is aangegeven welke methoden gebruikt kunnen worden bij bepaalde afstanden. Met de cepheïden, die we in andere stelsels waarnemen kunnen we tot een afstand van 5 miljoen lichtjaar bepalen. Supernova-explosies in verre stelsels maken de bepaling van nog grotere afstanden mogelijk, evenals de ruwe methode van de diameters van H-II-gebieden. Echter uitgaande van de uitdijing van het heelal en de geldigheid van de Wet van Hubble kunnen we een schatting doen van afstanden in de orde van de afmetingen van het heelal.
De vluchtsnelheid van een stelsel wordt bepaald uit de roodverschuiving en met de Wet van Hubble wordt de afstand uitgerekend. Weliswaar is de constante van Hubble $H$ niet nauwkeurig bekend, maar de roodverschuivingen geven een idee van de relatieve afstanden en meer heb je niet nodig om de structuur van het heelal op grote schaal te bepalen.
De meting van de roodverschuivingen worden m.b.v. de computer automatisch gedaan. Met CCD-detectoren (Appendix A3), die gevoelig zijn voor verschillende kleuren worden de spectra van de stelsels gemeten.  

Rond 1990 waren van 40 000 stelsels de roodverschuivingen bepaald. Uit deze metingen bleek dat er naast clusters en superclusters ook superholtes bestaan, ruimten waarin heel weinig stelsels voorkomen (zie fig. 101).

FIG. 101 Verdeling sterrenstelsels in een platte sector, waarbij de afstanden met de Hubble-relatie zijn bepaald. Er is een celachtige bellenstructuur waarneembaar. De waarnemer is in het onderste punt.

**Mogelijke verklaringen**
Met behulp van computersimulaties heeft men geprobeerd, deze structuur te verklaren. Men ging uit van homogeen verdeelde stelsels (natuurlijk in een uitdijend heelal). Inderdaad leidden deze berekeningen tot een soortgelijke structuur als wordt waargenomen. Echter de eindtoestanden hangen sterk af van de gekozen beginsituatie zodat sommige wetenschappers weinig waarde hechten aan deze resultaten.
De Leidse astronomen Icke en Van de Weygaert kozen voor een andere benadering. Zij gaan uit van een heelal waar door toevallige fluctuaties verdichtingen en verdunningen voor komen. Een verdichting heeft de neiging door de zwaartekracht om nog meer te verdichten, een holte heeft de neiging uit te zetten: stelsels aan de rand van een holte voelen als het ware een kracht naar buiten, die er toe leidt dat de holte uitzet. Volgens hun berekeningen leidt dit eerst tot goepsvorming op de gemeenschappelijke grensvlakken van de holtes, vervolgens tot concentraties op de snijlijnen van deze vlakken en eventueel nog tot grote concentraties op snijpunten (zie fig. 102).

FIG. 102 Structuren ontstaan omdat 'lege' gebieden uitdijen. Materie gaat naar de wanden, dan naar de snijlijnen en dan naar knooppunten.

De uiteindelijke uitkomst van hun berekeningen voor 10 000 stelsels is in fig. 103 weergegeven. Hierin is een kubusachtige figuur in 5 stukken gezaagd. De verkregen structuren komen goed overeen met de waarnemingen van fig. 100 en 101.

FIG. 103 Uitkomsten van berekeningen van Icke.

## §8.5 Kosmologie (toekomst van het heelal) 

Kosmologie is de wetenschap van het heelal als een geordend geheel. Het gaat over de bouw van het heelal en de wisselwerking tussen de delen. In deze eeuw is een bevredigend beeld van het natuurkundig heelal tot stand gekomen. Beslissende stappen waren de opheldering over de aard van sterrenstelsels in de twintiger jaren en de ontwikkeling van de Algemene Relativiteitstheorie door Einstein na 1910. Onderzoek in de kosmologie probeert vragen te beantwoorden als: Hoe groot en oud is het heelal? Hoe is de materie verdeeld? Hoe werden de elementen gevormd? Deze vragen zijn in het voorgaande al beantwoord. Een laatste vraag is: **Wat zal de toekomst van het heelal zijn?**

Een centraal postulaat van de moderne kosmologie is het model van het uitdijend heelal. Op basis van dit model zullen we deze vraag benaderen.
We gaan uit van een homogeen en isotroop heelal. Uiteraard is het heelal niet homogeen, vanwege de concentraties van materie op kleine en grote schaal, maar we veronderstellen op zeer grote schaal dat de dichtheid van sterrenstelsels konstant is (zie fig. 104).

FIG. 104 Het kosmologisch principe: De verdeling binnen de kleine cirkel A om waarnemer O is niet representatief voor de totale verdeling, die binnen cirkel B wel.

Dit is een voorbeeld van het **kosmologische principe**; dat zegt dat afgezien van lokale onregelmatigheden het heelal er hetzelfde uitziet vanuit alle punten in de ruimte. Om die reden zullen we ook niet over de straal $R$ van het heelal spreken, maar over de schaalfactor $R(t)$, die een tijdsafhankelijke grootheid is, die de schaal van het heelal representeert. Als $R$ toeneemt, nemen alle afstanden, met inbegrip van die tussen sterrenstelsels toe.
In het begin van deze eeuw was de verklaring van de stabiliteit van het heelal een probleem. Een heelal dat eeuwig begrensd is in een bepaald volume, een statisch heelal is niet stabiel, maar moet door de zwaartekracht instorten. Toen de uitdijing van het heelal werd ontdekt was dit probleem opgelost: het heelal is een eindige tijd geleden ontstaan door de Oerknal en als gevolg daarvan bewegen de delen zich nog steeds van elkaar. Maar zullen ze dat blijven doen?
We bekijken een klein uitdijend bolvormig gebied in het heelal. Bij een bolvormig symmetrische verdeling van de materie hangt de zwaartekracht binnen een gegeven bolschil alleen maar af van de massa M **binnen** die schil (zie ook verg. 6.3).

We kijken naar de beweging van een sterrenstelsel met massa $m$ op de rand van het bolvormige gebied. Volgens de Wet van Hubble geldt:

$$v = Hr$$(8_3)

De kinetische energie van het stelsel is: $K = mv^2/2$ en de potentiële: $U = -GMm/r$. De totale energie is dan:

$$E = K + U = 1/2mv^2 - \frac{GMm}{r} $$(8_4)

Deze is constant. Als de gemiddelde dichtheid van het heelal $ρ$ is, geldt voor de massa $M=(4πr^3/3)ρ$.
De waarde van $ρ$ die overeenkomt met $E = 0$ wordt de **kritieke dichtheid** $ρ_\text{c}$ , genoemd. 

Uit (8.3) en (8.4) volgt:

$$ E = ½mH^2r^2 - \frac{GMm}{r} = ½mH^2r^2 - Gm\frac{4πr^3 ρ_\text{c}}{3r} = $$
$$ = mr^2(½H^2 - {\small 4/3}πG ρ_\text{c}) = 0  $$(8_5)
$$ ⇒ ρ_\text{c} = \frac{3H^2}{8πG} $$(8_6)

Uitgaande van de huidige waarde van $H$ (zie fig. 99) van 85 km/(s·Mpc) leidt dit tot een kritische waarde ρ_\text{c}, van $1\text{,}3·10^{-26}$ kg/m³. Dit komt grofweg overeen met 10 waterstofatomen per m³.
De gemiddelde dichtheid van onze omgeving is een factor 100 kleiner, als deze waarde dus voor het heelal geldt zou het eeuwig uitdijen.
Het is echter mogelijk dat er veel onzichtbare materie is in de ruimte tussen de stelsels. Zwarte gaten in stelsels worden indirect waargenomen door de beweging van de materie er omheen, dus die massa kan wel verdisconteerd worden. Onzichtbare materie tussen de stelsels verraadt zich op langere termijn, door zijn invloed op de stelselbewegingen, dus daarover is nu nog weinig bekend.
Verder is het mogelijk dat neutrino's naast hun bewegingsmassa ook een zeer kleine rustmassa hebben (in elk geval minder dan de $10^{-4}$ elektronmassa). Omdat er zo veel neutrino's zijn zou dit ook nog een significante bijdrage tot de totale heelalmassa kunnen leveren.
Friedman heeft kosmologische modellen ontwikkeld, gebaseerd op de Algemene Relativiteitstheorie. Daarin komt een coëfficient $k$ voor die de waarden +1, 0 of -1 kan hebben bij een dichtheid groter dan, gelijk aan of kleiner dan de kritische dichtheid. Uit deze zogenaamde **standaard modellen** volgen voorspellingen voor de schaalfactor $R$ als functie van de tijd (zie fig. 105). Bij een dichtheid gelijk aan de kritische dichtheid neemt de schaalfactor toe volgens $t^{2/3}$, bij een dichtheid **kleiner** dan de kritische dichtheid blijft het heelal eeuwig uitdijen, waarbij de schaalfactor evenredig is met de tijd.
Bij een dichtheid groter dan de kritische dichtheid zal de uitdijing op een bepaald	moment stoppen en zal het heelal vervolgens weer inkrimpen tot er uiteindelijk de **eindkrak** komt.

FIG. 105 Tijdafhankelijkheid van de schaalfactor voor verschillende waarden van de kritische dichtheid.

Alles wat we nu weten wijst er op dat het heelal vermoedelijk eeuwig zal uitdijen, maar het enige wat we **echt** met zekerheid kunnen beweren is dat zelfs **áls** het heelal in elkaar stort, dat pas over ongeveer 10 miljard jaar kan gebeuren. Voorlopig hoeven we ons nog geen zorgen te maken.
Als het heelal eeuwig blijft uitdijen zullen de sterren langzamerhand doven: zware sterren hebben een korte levensduur, exploderen als supernova en worden compacte neutronensterren of zwarte gaten. Lichte sterren, zoals de zon eindigen hun leven als witte dwerg. Over ongeveer $10^{18}$ jaar zal het heelal voor 90% uit dode sterren bestaan, voor bijna 9% uit zwarte gaten en voor ongeveer 1% uit losse waterstof- en heliumatomen.
Lang daarvoor, over een paar miljard jaar al, is onze zon een rode reuzenster geworden en moeten onze nakomelingen hun heil elders zoeken.
De nog verdere toekomst hangt af van de stabiliteit van protonen. Als protonverval mogelijk is (wat nog niet is aangetoond) zullen alle materiële objecten in het heelal langzamerhand kleiner worden: 'verdampen'. In dat geval zullen er over $10^{32}$ jaar geen sterren en planeten meer voorkomen: het heelal bestaat dan uit zwarte gaten, elektronen, positronen, neutrino's en fotonen.

*Een weinig opwekkend vooruitzicht. Maar wie hiervan sombere gedachten krijgt kan die snel proberen te verjagen door op een heldere nacht naar de sterrenhemel te kijken!*












    
