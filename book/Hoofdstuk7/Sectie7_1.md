
## 7.1 Pulserende sterren

Sterren waarvan de lichtsterkte aanzienlijk varieert met een periode van maanden of korter worden **variabele** sterren genoemd. Een eenvoudige reden voor de variatie kan zijn dat de ster deel uitmaakt van een dubbelster en regelmatig door zijn metgezel wordt verduisterd. Meer interessant zijn de **pulserende** sterren, die zichzelf opblazen om vervolgens weer in te krimpen (zie ook appendix B, blz 13). Door de vergroting van het oppervlak verandert de lichtsterkte al, maar veel belangrijker is de variatie van de oppervlakte-temperatuur. De lichtsterkte verandert namelijk met $T^4$ (verg. 5.1). Dit komt voor bij de **Cepheïden**, genoemd naar de ster δCephei (fig. 80).
De verklaring voor het pulseren is als volgt: Normaal is een ster in een stabiel hydrostatisch evenwicht. Als zijn buitenste lagen uitzetten door de stralingsdruk van de kern worden dichtheid en temperatuur lager. Door de lagere dichtheid neemt de absorptie van straling af waar
door de buitenwaarts gerichte stralingsdruk afneemt, bovendien remt de zwaartekracht de uitzetting af. Vervolgens doet de zwaartekracht de ster weer krimpen, waardoor de dichtheid groter wordt, de stralingsdruk wordt groter en de ster zet weer uit. Onder normale omstandigheden is deze oscillatie gedempt, zodat de ster een evenwicht bereikt.
De stralingsenergie uit het inwendige van de ster kan de energiebron zijn voor het in stand houden van deze oscillatie. Dit hangt kritisch af van massa, oppervlaktetemperatuur en chemische samenstelling van de ster.

FIGUUR 81 HR-diagram met evolutiesporen van reuzen. De gestreepte lijn is de cepheidenstrook.


In fig. 81 is de zogenaamde Cepheïdenstrook weergegeven in het HR-diagram. Deze strook is evenwijdig aan de Hayashi-lijn en is slechts een paar honderd K breed.
Reuzen met een massa van 4 tot 9 maal $m_⊙$  passeren tijdens hun evolutie één of meerdere keren deze strook en kunnen dan in de trillende toestand komen. De eerste keer verloopt de passage snel, zodat de kans klein is een ster in deze situatie aan te treffen. De tweede en derde passage duren veel
langer, zodat deze in de praktijk van belang zijn. Uit de modellen volgt de periode-lichtkracht-relatie, die in fig. 82 is weergegeven (zie ook Appendix B, fig. 11). Deze relatie wordt gebruikt om afstanden van sterren en sterrenstelsels te bepalen.
In principe wordt het verband veroorzaakt doordat de trillingsperiode afhangt van de gemiddelde dichtheid van de ster. Bij een bepaalde massa is de gemiddelde lichtkracht bepaald door de relatie van Eddington. Doordat de straal tijdens het evolutie-proces door de massa wordt bepaald, geldt dit ook voor de gemiddelde dichtheid. Hiermee is kwalitatief het verband te begrijpen.

FIGUUR 82 Periode-lichtkracht relatie voor cepheiden. Zwarte punten en vierkanten zijn theoretische waarden, plussen en de rechte lijn geven de waarnemingen weer.


## § 7.2 Novae
### § 7.2.1. Gewone novae
Gewone novae hebben snelle	uitbarstingen. Binnen twee dagen rijst de helderheid naar een maximum, dat 7 - 16 magnituden helderder kan zijn dan normaal. Dit wordt gevolgd door een langzame daling, die maanden of jaren kan duren. De lichtcurve van een typische nova is in fig. 83 weergegeven. 

FIG. 83 Lichtkurve van Nova Cygni in 1975

Waarnemingen hebben laten zien dat alle novae leden zijn van dicht bij elkaar zijnde dubbelsterren. Eén ster is normaal, de andere is een witte dwerg omringd door een gasschijf (fig. 84). Materie stroomt van de normale ster naar de witte dwerg. Wanneer genoeg materie op het oppervlak van de dwerg is verzameld, ontvlamt de waterstof explosief en wordt de buitenste laag weggeblazen. De helderheid van de ster neemt snel toe.  Als de weggeblazen schil uitzet, daalt de temperatuur van de ster en de lichtkracht daalt langzaam. Echter de materie-overdracht van de buurster gaat door en geleidelijk verzamelt de dwerg nieuw materiaal voor de volgende explosie.

FIG. 84 Nova. Witte dwerg verzamelt materie van buurster. Kernreacties ontsteken de waterstof zodat de ster opvlamt.

### § 7.2.2 Supernovae
Sterren met de grootste helderheidsvariaties zijn **supernovae** (zie fig. 85). In een paar dagen kan hun helderheid meer dan 20 magnituden stijgen, d.w.z. dat hun lichtkracht met een factor $10^8$ toeneemt. Na het maximum is er een langzame daling die meerdere jaren duurt.
Supernovae zijn exploderende sterren (vergelijk blz. 88). Tijdens de explosie wordt een gasschil met snelheden van 10.000 km/s naar buiten gestoten. De expanderende gasschil blijft duizenden jaren zichtbaar (bijv. de Krabnevel). Het restant van de ster kan een neutronenster worden of een zwart gat.

FIG. 85 Lichtcurves van 2 supernovae. Boven SN 1972e, onder SN 1970g

## § 7.3 Witte dwergen
De eerste witte dwerg, die werd ontdekt was Sirius B, de metgezel van Sirius. Zijn buitengewone aard kwam naar voren in 1915, toen ontdekt werd dat zijn effectieve temperatuur zeer hoog was. Omdat het een zwak sterretje is, moest zijn straal erg klein zijn, zelfs iets kleiner dan die van de aarde. Omdat de massa van Sirus B ongeveer gelijk aan die van de zon is, moet zijn dichtheid enorm goot zijn.
De grote dichtheid van Sirius B werd bevestigd in 1925, toen de roodverschuiving ten gevolge van de zwaartekracht in zijn spectraallijnen werd ontdekt. Deze meting bevestigde ook de Algemene Relativiteitstheorie van Einstein.
Omdat een witte dwerg geen inwendige energiebronnen meer heeft, zal hij langzaam afkoelen, waarbij de kleur verandert van wit naar rood en uiteindelijk zwart.

## § 7.4 Neutronensterren
Als de massa van een ster groot genoeg is, kan zijn dichtheid groter worden dan die van een witte dwerg. De druk van het elektrongas kan de zwaartekracht niet weerstaan, zodat de ster verder inkrimpt. Bij een massa groter dan 1,4$M_⊙$, de Chandrasekhar-massa is dit het geval. 
De ster wordt een neutronenster. De typische diameter van neutronensterren is ongeveer 15 km (zie fig. 86). Anders dan bij gewone sterren hebben ze een goed gedefinieerd vast oppervlak. De atmosfeer erboven is enkele cm dik, de buitenste korst is van vast metaal, terwijl de dichtheid naar binnen toe snel toeneemt. Het grootste deel van de ster bestaat uit een supervloeistof van neutronen; in het centrum is de dichtheid groter is dan $10^{18}$ kg/m³. In de jaren zestig werden neutronensterren voor het eerste waargenomen als zogenaamde **pulsars**: snel pulserende radiobronnen. Later heeft men neutronensterren ook waargenomen als **röntgenpulsars** en zelfs zijn er enige neutronensterren ontdekt, die in het zichtbare licht pulseren.

FIG. 86 Globale schets van een sector van een neutronenster. Onder een dunne atmosfeer bevindt zich een metallische, vaste korst. Daarbinnen een vrij stromende supervloeistof van neutronen.

##### Pulsars
In 1967 ontdekte Jocelyn Bell te Cambridge, Engeland een zeer regelmatig pulserende bron van radiostraling. Sindsdien zijn er honderden ontdekt, waarvan de periodes variëren van 0,0016 s tot enkele seconden (zie bijv. fig. 87).
Een neutronenster die gevormd wordt bij het ontploffen en in elkaar klappen van een supernova (zie ook § 6.5.4) zal snel roteren, omdat zijn impulsmoment behouden blijft, terwijl zijn straal veel kleiner is geworden. Binnen enkele uren na de explosie zal de ster enkele honderden malen per seconde roteren. Bij een pulsar staat de as van het magneetveld scheef op de rotatie-as van de ster. Het met grote snelheid rondwentelende magneetveld wekt een zeer sterk wisselend elektrisch veld op. Dit veld trekt elektronen en protonen, die in de buitenmantel van de neutronenster aanwezig zijn eruit en versnelt deze tot zeer hoge energie. Door deze versnelling gaan de elektronen sterk stralen (voornamelijk gamma-straling),	de gammafotonen worden weer omgezet in elektronen en positronen, die weer versneld worden en weer gamma's opwekken enz. De versnelde elektronen en positronen wekken ook de radiostraling op die we waarnemen. Deze straling wordt in bundels uitgezonden, die boven de magnetische polen ontstaan. Het rondwentelen van de ster zorgt ervoor dat wij een pulserend signaal waarnemen, net als bij een vuurtoren.

FIG. 87  Opeenvolgende radiopulsen bij 408 MHz van twee pulsars. Links PSR 1642-03, rechts PSR 1133+16. 

De opgewekte stralingsenergie en kinetische energie van de geladen deeltjes, gaat ten koste van de rotatie-energie van de ster. De rotatie neemt dan ook langzaam af. Bij de Krab-pulsar bijv. is de afname 38 ns/dag. Soms zijn er kleine sprongetjes in de periode waarneembaar, de zogenaamde "hikjes". Dit kan een teken zijn van het kraken van de korst van de ster ("sterbevingen").
Er zijn enkele pulsars ontdekt in dubbelstersystemen; de eerste, PSR 1913 + 16, in 1974
door Taylor en HuLse. De pulsar draait om zijn metgezel, waarschijnlijk een andere neutronenster in een periode van 8 uur. De waargenomen periode van de pulsen wordt veranderd door het Doppler-effect, hierdoor kan de snelheid van de pulsar worden bepaald. Deze metingen zijn zeer nauwkeurig en de veranderingen in de baan-elementen zijn jarenlang gemeten. De periheliumverschuiving van de dubbelster bedraagt ongeveer 4 per jaar. Deze verschuiving wordt voorspeld door de Algemene Relativiteitstheorie; in ons zonnestelsel is de corresponderende rotatie van het perihelium van Mercurius 45 seconden per eeuw.
Deze zelfde pulsar levert ook sterk bewijs voor het bestaan van zwaartekrachtsgolven. Tijdens de waarnemingen, nam de omloopstijd van het systeem regelmatig toe. Het systeem verliest energie in een mate, die precies overeenkomt met de voorspellingen van de Algemene Relativiteitstheorie. De verloren energie wordt weggestraald in de vorm van zwaartekrachtsgolven. Vanwege het theoretische belang van hun ontdekking, kregen Taylor en Hulse in 1993 de Nobelprijs voor de Natuurkunde.


FIG. 88 Röntgenstraling wordt veroorzaakt door binnenstromende materie van een naburige ster, bij de magnetische polen van de neutronenster.


##### Röntgen-pulsars
In tegenstelling met radio-pulsars neemt de periode van Röntgen-pulsars **af** in de tijd. (De ster gaat sneller draaien!). De periode van Röntgen-pulsars is significant langer dan die van radio-pulsars: van een paar seconden tot tientallen minuten. Deze sterren behoren altijd tot dubbelstersystemen.	De metgezel is bijna altijd een OB-superreus. De neutronenster in de dubbelster is eerst een normale radio-pulsar. In het begin voorkomt de sterke straling van de pulsar dat er gas van de buurster op de ster valt. Echter als de ster langzamer gaat draaien, neemt de stralingsdruk af, zodat de stellaire materie van de buurster het oppervlak van de neutronenster kan bereiken. Het opvallende gas komt via de magnetische polen binnen, waar het sterke röntgenstraling uitzendt, als het oppervlak geraakt wordt. Dit veroorzaakt de waargenomen gepulseerde emissie. Tegelijkertijd, versnelt het impulsmoment van het binnenkomende gas de rotatie van de ster. In fig. 89 zien we een röntgendubbelster, die regelmatig door zijn metgezel wordt verduisterd: Centaurus X-3. Zowel het Doppler-effect op de röntgenpulsen, als het effect van de verduistering is te zien.


## §7.5 Zwarte gaten
Ook neutronensterren kunnen niet zwaarder worden dan een bepaalde grensmassa $M_\text{ZG}$. Daarboven wordt de zwaartekrachtsdruk in het centrum van de ster zo sterk dat de neutronenmaterie hiertegen niet voldoende weerstand kan bieden. De ster stort dan in en wordt een zogenaamd zwart gat.
Klassiek kun je een zwart gat definiëren als een ster waarvan de ontsnappingssnelheid vanaf het oppervlak groter is dan de lichtsnelheid c. Volgens verg. 3.21 geldt dan:

$$\frac{2GM}{R} > c^2$$(7_1)

Dit houdt in dat de straal van de ster kleiner moet zijn dan de **kritische straal** $R_\text{c}$:

$$R_\text{c} = \frac{2GM}{c^2}$$(7_2)


FIG. 89 Röntgendubbelstersysteem Centaurus X-3.Röntgenster verdwijnt achter begeleider (A). Van
A naar B is de periode van de pulsen kleiner dan gemiddeld, van B naar A andersom.


Ook als je rekening houdt met de Speciale Relativiteitstheorie (geen snelheden mogelijk groter dan c) en de Algemene Relativiteitstheorie (zwaartekracht is equivalent met ruimtekromming) blijkt voor $R_\text{c}$, de zelfde waarde te gelden. Dit wordt ook wel de **horizon** of **gravitatiestraal** of **Schwarzschildstraal** van de massa genoemd. Voor de zon bijv. is deze 3 km; echter de massa van de zon is te klein om een zwart gat te worden bij normale ster-evolutie. Als je rekening houdt met de samendrukbaarheid van neutronen wordt $M_\text{ZG}$ berekend op $3\text{,}2M_⊙$.
De krachten in een zwart gat zijn zo enorm sterk, dat we moeten aannemen dat alle materie bijeenkomt in een volume van afmeting nul en een oneindige hoge dichtheid, een **singulariteit**. Deze toestand kan met de huidige fysische kennis niet beschreven worden. Echter voor de waarneembare eigenschappen van het zwarte gat hoeven we niet te weten, hoe het samengesteld is. Deze eigenschappen zijn: massa, impulsmoment en elektrische lading.
De enige nu bekende manier waarop we een zwart gat direct kunnen waarnemen is door middel van de straling van gas dat er in valt. Als een zwart gat deel uit maakt van een dubbelster, zal gas van zijn metgezel, dat er in stroomt, zich verzamelen in een accretie-schijf rondom het gat. De materie aan de binnenkant van de schijf zal in het gat vallen. De potentiële zwaartekrachtsenergie wordt in aanzienlijke mate (tot 40% van de rustmassa) omgezet in straling, die als röntgenstraling waarneembaar moet zijn.
Sommige snel en onregelmatig variërende röntgenbronnen zijn waargenomen. Een veelbelovende kandidaat voor een zwart gat is Cygnus X-1. Dit is de kleinere component van het dubbele systeem HDE 226868. De grotere, gewoon zichtbare ster is een zeer lichtsterke blauwe superreus met een lichtkracht groter dan $10^5L_⊙$. De snelheidsvariatie van deze superreus bedraagt 144 km/s in een periode van 5,6 dagen. Deze grote snelheidsvariatie, gecombineerd met zijn grote massa geven als resultaat dat de massa van de röntgenbron minsten $10M_⊙$ is, dus een zwart gat moet zijn.






