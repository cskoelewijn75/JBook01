## § 6.1 Inleiding. 
Alles wat men uit de spectra van sterren afgeleid heeft geeft alleen informatie over de
buitenste schillen van deze sterren. Uitgaande van de zo verkregen gegevens is een
antwoord op de volgende vragen niet mogelijk:
- Waardoor behoren zoveel sterren tot de hoofdreeks?
- Waardoor zijn er vrij veel witte dwergen en maar heel weinig reuzen?
- Waardoor is het verschil in lichtsterkte tussen de verschillende sterren zo groot?

Om deze vragen te beantwoorden is het nodig wat meer over het inwendige van de sterren te weten. Aangezien het sterinwendige echter niet voor waarnemingen toegankelijk is, moet men langs theoretische weg inzicht krijgen. Men maakt theoretische modellen van sterren waarbij inzichten uit de theoretische natuurkunde en gegevens uit de experimentele natuurkunde worden toegepast.
Een eerst stap in deze richting kunnen we maken door ons af te vragen welk fysisch mechanisme het vermogen kan leveren dat de sterren uitstralen. Daarna zullen we de natuurkundige voorwaarden opstellen waaraan de bouw van de ster moet voldoen.

## § 6.2 Kernfusie in een ster.
De Zon straalt een vermogen van $4·10^{26}$ W uit. Uit schattingen van de ouderdom van de Aarde volgt dat de Zon zeker $5·10^9$ jaar bestaat. Waar komt de geweldige hoeveelheid energie vandaan die de Zon tot dusverre heeft uitgestraald ? En hoe lang kan de Zon dat op de huidige voet volhouden? Twee mechanismen zijn daarbij van meer dan historisch belang gebleken:

#### 1. Stercontractie
Samentrekking (contractie) van de ster onder invloed van de zwaartekracht in de ster: het gas valt naar het middelpunt van de ster, verliest daarbij potentiële energie en wint dan kinetische energie welke wordt omgezet in warmte die de ster vervolgens gedeeltelijk als thermische energie verlaat. De ster wordt steeds kleiner, de vrijgekomen gravitatie-energie maakt uitzending van thermische straling mogelijk.
Trekt een zeer uitgebreide gaswolk samen tot een bol met de huidige omvang van de Zon, dan is de totale hoeveelheid energie die daarbij vrijkomt voldoende om de Zon $2,5·10^7$ jaar op de huidige voet te laten stralen: dat is slechts 1/200 van de ouderdom van de Zon !
De gravitatiecontractie kan het uitgestraalde vermogen en de ouderdom van de Zon dus niet verklaren. Later zal blijken dat energie-vrijmaking door contractie wel van belang is voor sommige ontwikkelingsstadia van sterren.

#### 2. Omzetting van massa in energie
De volledige omzetting van massa in energie heeft ruimschoots voldoende vermogen om een ster miljarden jaren te laten stralen. Toch is dit geen goede verklaring omdat er in de natuur geen proces bekend is waarbij op grote schaal materie volledig in energie wordt omgezet.
Kernfusieprocessen zetten een gedeelte van de massa om in energie. Kernfusieprocessen kunnen alleen optreden bij zeer hoge temperaturen. Het belangrijkste mechanisme van energievrijmaking is de fusie van waterstofkernen tot heliumkernen. Afhankelijk van de
temperatuur in het sterinwendige vindt deze kernfusie voornamelijk plaats in twee reeksen van kernreacties: De protoncyclus en de koolstofcyclus. Beiden hebben als nettoresultaat:

4p → $\overset{4}{_2}\text{He} + 2\overset{0}{_{\tiny{+}1}}e + 2ν + $ straling

**De protoncyclus overheerst voor T < 1,8·10⁷ K**
**De koolstofcyclus overheerst voor T > 1,8·10⁷ K**

Het netto-resultaat van beide processen is dus dat 4 protonen worden omgezet in één heliumkern. De in beide reactieketens gevormde positronen annihileren met de ruimschoots aanwezige elektronen tot γ-straling.
De reactiesnelheid van genoemde kemfusieprocessen neemt toe met toenemende dichtheid en neemt zeer sterk toe met toenemende temperatuur. Daarom vinden deze reacties alleen plaats binnen een relatief klein bolletje om het middelpunt van de ster. Na een langere tijd is alle waterstof omgezet in helium. De waterstoffusie gaat dan door in een schil rondom de kern. Dus in de loop der tijden zal het inwendige van een ster veranderen.
Deze veranderingen gaan zeer langzaam in vergelijking met de tijd dat de mens sterren waarneemt. Daarom zullen we voorlopig het sterinwendige als onveranderlijk beschouwen. Later zullen we de evolutie van een ster bespreken.

## § 6.3 De fysica van het sterinwendige. 
Om een model van een sterinwendige te maken, vragen we ons eerst af welke wetten de 'bouw' van een ster bepalen.

#### a. Hydrostatisch evenwicht.
De gasdruk op zekere diepte in een ster is het gevolg van het gewicht van de hoger gelegen lagen. De druk zal dus van buiten naar binnen toenemen. Beschouwen we een volume-elementje in de steratmosfeer dan zal ten gevolge van het drukverschil tussen onder- en bovenvlak een Archimedeskracht bestaan. Verder werkt de zwaartekracht op het volume-elementje.
We spreken van hydrostatisch evenwicht als de Archimedeskracht gelijk is aan de zwaartekracht.  
(Vergelijk dit met het evenwicht in een vloeistof). 
We veronderstellen nu dat in een ster **hydrostatisch evenwicht** (H.E.) heerst, zie figuur 71.


FIGUUR 71

Een volume-elementje met oppervlak *A* (m²) en dikte Δ*r* (m) bevindt zich op afstand *r* van het centrum van de ster. In de laag van het ondervlak is de druk *p* (N/m²), voor het bovenvlak is de druk *p* + Δ*p* (N/m²).
De dichtheid van het elementje is *ρ* (kg/m³).
Er geldt: 

$$
F_\text{arch} = F_\text{ondervlak} - F_\text{ondervlak}
$$(6_1)


De massa van de ster onder het elementje mag in gedachte geconcentreerd worden in het middelpunt van de ster. Dan geldt de gravitatiewet van Newton:

$$
F_\text{z} = G·m_1m_2/r^2
$$(6_2)

Met: $m_1 = m(r) =$ de massa in de bol 'onder' het elementje. 
$m_2 = Δm  =$ de massa van het elementje $= ρ(r)·A·Δr$
Dus:	
$$
F_z = G·m(r)·ρ(r)·A·Δr / r^2
$$ (6_3)

Bij hydrostatisch evenwicht geldt: $F_\text{arch} = F_\text{z}$

Hieruit volgt voor het drukverloop in een steratmosfeer:

$$
\frac{Δp}{Δr} = -G·\frac{ρ(r)·m(r)}{r^2}
$$ (6_5)

#### b. Massa en dichtheid.
Door het gewicht van de buitenlagen zal de dichtheid in de richting van het stercentrum toenemen. Kennen we de dichtheid *ρ* als functie van de afstand tot het middelpunt van de ster, dan is de massa *m*(*r*) van een bol met straal *r* te berekenen.
Uit een eenvoudige afleiding volgt:

$$
\frac{\text{d}m(r)}{\text{d}r} = 4πr^2ρ(r)     
$$

In een gas hangen dichtheid, druk en temperatuur met elkaar samen. Bij zeer grote dichtheden gaat het eigen volume van de atomen een rol spelen, zodat het gas dan niet meer als een ideaal gas is op te vatten.
Ondanks de grote dichtheden die in sterren voorkomen mogen we het gas in bijna alle sterren **wèl** als ideaal gas opvatten. Dit is als volgt te begrijpen:
De temperatuur in het sterinwendige is zeer hoog, zo hoog dat alle atomen **volledig** geïoniseerd zijn. De zo ontstane 'naakte kernen' zijn zeer klein ten opzichte van de atomen **met** hun elektronenwolken.

#### c. Energievrijmaking en energiestroom.
Het vermogen dat een stabiele, niet samentrekkende ster uitstraalt (de 'lichtsterkte') wordt geleverd door kernfusie in de binnenste delen van de ster. Het vermogen dat in 1 kg materie vrijkomt noemen we <i>**ε**</i>. De waarde van <i>**ε**</i> hangt af van de chemische samenstelling, de dichtheid en de temperatuur. Dat is begrijpelijk omdat <i>**ε**</i> afhangt van de reactiesnelheid in de kernfusieprocessen.
Uit het voorafgaande volgt dat <i>**ε**</i> een functie van de afstand *r* tot het stercentrum is: <b>*ε*(*r*)</b>. Zijn $ρ(r)$, $T(r)$ en de chemische samenstelling bekend, dan is $ε(r)$ te berekenen.
De energiestroom $L(r)$ in de ster is weer af te leiden uit $ε(r)$ en het dichtheidsverloop $ρ(r)$. Hierbij wordt aangenomen dat zich geen energie ophoopt in de ster: al het vermogen dat binnen een bol ontstaat moet die bol ook weer verlaten (een stabiele ster). Het totaal door de ster uitgestraalde vermogen $L(r)$ kennen we als de lichtsterkte. Makkelijk is weer af te leiden dat geldt:

$$
\frac{\text{d}L(r)}{\text{d}r} = 4πr^2ρ(r)ε(r)     
$$


#### d. Energietransport en temperatuurverloop.
In een stabiele ster zal het in de centrale delen vrijgekomen vermogen naar buiten doorgegeven moeten worden; nergens kan energie opgehoopt worden. Omdat warmte altijd van hoge naar lage temperatuur stroomt, moet de temperatuur van het centrum naar de rand van een ster voortdurend afnemen. (We hebben in eerdere hoofdstukken al gezien dat dit het geval is). Het precieze temperatuurverloop hangt af van de manier waarop de energie getransporteerd wordt. **Geleiding** speelt bij warmtetransport in normale sterren geen belangrijke rol: de elektronen, die kinetische energie bezitten hebben slechts een korte vrije weglengte voordat ze weer botsen met andere deeltjes. Alleen in **compacte** sterren, zoals witte dwergen en neutronensterren, kan geleiding een belangrijke rol spelen, omdat de vrije weglengte van elektronen daar groot kan worden.
In normale sterren wordt de energie door **straling** of door **convectie** vanuit de centrale delen naar buiten gebracht. Convectie is een warmtestroming waarbij de wat hetere gasbellen opstijgen en de warmte in een hogere laag afgeven, en waarin wat koelere elementen dalen.
De vergelijking voor het temperatuurverloop bij straling is gekoppeld aan de energiestroom $L(r)$:

$$
\frac{\text{d}T}{\text{d}r} = -\frac{3}{4ac}· \frac{κ ρ (r)}{T^3} · \frac{L(r)}{4 π r^2}
$$

Hier geldt:
$κ$ = massa-absorptie-coëfficient, die de hoeveelheid absorptie per massa-eenheid geeft
$a$	= stralingsconstante, uit de relatie $U = a T^4$ , waarin $U$ de energiedichtheid van de straling is

De temperatuursgradiënt bij convectie wordt gegeven door:

$$
\frac{\text{d}T}{\text{d}r} = (1-\frac{1}{γ})· \frac{T}{p} · \frac{\text{d}p}{\text{d}r}
$$

Waarin voor $γ$ geldt: $γ = C_P/C_V$.
Deze relaties zijn te vinden in de astronomieboeken. Hier zullen we ze niet afleiden.

## § 6.4 Berekening van een stermodel. 
We hebben een aantal fysische voorwaarden gevonden, waaraan de ster moet voldoen. Er zijn 4 differentiaalvergelijkingen:
voor $\text{d}p(r)/\text{d}r$ ; voor $\text{d}m(r)/\text{d}r$ ; voor $\text{d}L(r)/\text{d}r$ en voor $\text{d}T(r)/\text{d}r$
Daarbij komt de gaswet (voor een ideaal gas) die temperatuur, druk en dichtheid aan elkaar koppelt. Ook is bekend hoe de energievrijmaking $ε$ afhangt van temperatuur en dichtheid. In totaal hebben we zo 6 vergelijkingen met 6 onbekenden namelijk: $p, ρ, m, ε, L$ en $T$. We kunnen deze vergelijkingen niet afzonderlijk oplossen, want ze worden door de gezochte grootheden gekoppeld. Zo komt in de vergelijking voor $\text{d}L(r)$ ook $ρ(r)$ en $ε(r)$ voor, terwijl $ε(r)$ weer van $T(r)$ en $ρ(r)$ afhangt. Er bestaan echter methoden om de vergelijkingen gelijktijdig (simultaan) op te lossen.
De differentiaalvergelijkingen geven slechts het verloop van de massa, dichtheid, druk, temperatuur en dergelijke als functie van de afstand tot het stermiddelpunt. Om een model van een echte ster te vinden moeten we aansluiten bij bekende waarden of anders gezegd: we moeten aan bepaalde randvoorwaarden voldoen, zoals:

- in het centrum van de ster ($r = 0$) moet gelden: $m(0)=0$ en $L(0)=0$
- in de steratmosfeer ($r=R$) moeten we waarden krijgen die aan de waarnemingen voldoen:   
$R$, de straal van de ster, moet kloppen; evenzo
$m(R)$ de totale massa,
$T(R)$ de effectieve temperatuur van de ster
$L(R)$ de totale lichtsterkte (uitgezonden vermogen) van de ster.

Verder moeten we een chemische samenstelling aannemen omdat $ε$ en $ρ$ nog van de chemische samenstelling afhankelijk zijn.
Een van de resultaten van de zojuist geschetste theorie over de bouw van een ster is dat sterren volkomen bepaald zijn door slechts 2 gegevens: de **totale massa** en de **chemische samenstelling** (de chemische samenstelling zal een functie van $r$ zijn).
Snelle computers maken het mogelijk de inwendige bouw van verschillende soorten sterren uit te rekenen. Zo beschikken we thans over de stermodellen voor verschillende massa's en verschillende chemische samenstellingen.

Figuur 72 geeft de uitkomsten van het model van een hoofdreeksster met een massa en een chemische samenstelling, zoals de Zon die heeft. Voor de waarden in het centrum vinden we dan:
$ρ(0) = 1,6·10^5 \text{kg/m}^3 ; T(0) = 1,6·10^7 \text{K}; ε(0) = 1,8·10^{-3} \text{W/kg}$


## § 6.5 Evolutie van sterren
Een ster is volledig bepaald voor zijn massa en chemische samenstelling. Daarmee liggen dan ook de uiterlijke kenmerken van de ster vast: effectieve temperatuur (of kleur, of spectrale type) en lichtsterkte, dus ook de plaats in het HR-diagram. Door kernfusieprocessen verandert echter de samenstelling in de centrale delen van de ster; de chemische samenstelling is dus een functie van de afstand tot het stercentrum en van de tijd. Daaruit volgt dat het stermodel verandert in de tijd.
Dit levert ons een principe om de evolutie van een ster te berekenen.
Nadat in een ster de waterstoffusie een zekere tijd op gang is, kunnen we de nieuwe samenstelling berekenen. Met deze samenstelling ontwikkelen we een nieuw stermodel. Door de samenstelling van de centrale delen met kleine sprongen te laten veranderen vinden we hoe de ster in de tijd verandert. Deze evolutieberekeningen werden pas mogelijk toen grote en snelle computers beschikbaar kwamen. De resultaten van deze evolutieberekeningen kunnen we ook in het HR-diagram tekenen. Zo'n verzameling punten noemen we een evolutiespoor (fig.73).
We volgen nu puntsgewijs de evolutie van een ster.


FIGUUR 73: Evolutiesporen in het HRD voor sterren met aanvankelijk dezelfde chemische samenstelling, maar met verschillende massa. De massa's van de sterren zijn uitgedrukt in de massa van de Zon (met $M_⊙$  in de figuur aangegeven).

#### § 6.5.1 Proto-ster.
Sterren ontstaan door verdichtingen van de materie in uitgestrekte, ijle gaswolken, die zich in het melkwegstelsel bevinden. Men kan theoretisch aantonen, dat zo'n verdichting door gravitatiekrachten onder bepaalde voorwaarden steeds verder samentrekt en ander gas naar zich toetrekt (zie ook §2.7 en fig. 14).
De zwaartekrachts potentiële energie wordt daarbij omgezet in thermische energie van het gas en straling. In het begin verlaat de straling ongehinderd de wolk, omdat de dichtheid klein is en de doorzichtigheid groot. De meeste vrijgekomen energie wordt weggestraald en de temperatuur neemt niet toe. De contractie gaat snel: het gas is in vrije val naar het centrum.
Door stijging van de dichtheid en de druk in de gaswolk zal de doorzichtighed afnemen. Een groter deel van de energie wordt in warmte omgezet en de temperatuur begint te stijgen. Dit leidt tot een verdere toename van de druk waardoor de vrije val van het gas wordt afgeremd. De gravitatie-contractie van het centrale gedeelte gaat steeds langzamer verlopen: er heeft zich een protoster gevormd. In het HR-diagram vinden we de protoster op het Hayashi-spoor (zie fig. 74). (Sterren aan de rechterkant van het Hayashi-spoor kunnen niet in evenwicht zijn en storten snel in).
Ondertussen bewegen de buitenste delen nog steeds in vrije val naar binnen toe. De contractie van het centrum zet zich ook nog voort en de vrijkomende potentiële energie wordt gebruikt voor verdere temperatuurverhoging en compensatie van stralingsverliezen aan het oppervlak. Een proto-ster is aanvankelijk moeilijk waarneembaar, want hij straalt vrijwel uitsluitend in het infrarood. (Het pad van de proto-ster in het HR-diagram is in fig. 74 weergegeven).
Na verloop van tijd is de temperatuur in de centrale delen tot ongeveer 10 miljoen Kelvin gestegen; de ster komt dan in het hoofdreeksstadium. Men zegt wel dat het leven van de ster dan pas begint: Zero Age Main Sequence - ZAMS.

FIGUUR 74 De paden van proto-sterren. Na een snelle ineenstorting
komen de sterren op het Hayashi-spoor en evolueren langzaam naar de hoofdreeks.


#### § 6.5.2 Hoofdreeksstadium. (traject 1 en 2 in fig.73)

De temperatuur in de protoster is nu zo hoog geworden dat de waterstoffusiereacties voldoende op gang gekomen zijn om de stralingsverliezen aan het steroppervlak volledig te dekken. De ster komt nu in evenwicht: de gravitatie-contractie komt tot stilstand. Op dit moment blijkt de ster aangekomen te zijn op de **hoofdreeks** van het HR-diagram.
We kunnen de evolutie het best verduidelijken aan de hand van figuur 73, waarin de evolutiesporen zijn getekend van sterren met aanvankelijk **dezelfde** chemische samenstelling maar met **verschillende** massa's. Punt 1 in figuur 73 komt steeds overeen met het moment, waarop de waterstoffusie in het centrum van de ster begint.

De langzame en kleine verandering in het uiterlijk van de ster over het traject 1 → 2 in fig.73 is het gevolg van de geleidelijke omzetting van waterstof in helium in het centrale deel van de ster.


#### § 6.5.3 Stadium van de enkele schilbron. (traject 3 --> 5 in fig. 73)

Zodra de ster in punt 2 van het evolutiespoor is aangeland, is de waterstof **in de kern** van de ster opgebruikt. De waterstoffusie houdt daar dan op en andere fusieprocessen zijn (**voorlopig nog**) niet mogelijk. De kern van de ster, die nu vrijwel uitsluitend helium bevat, **gaat weer samentrekken**; bij gravitatiecontractie loopt de temperatuur geleidelijk op, **zodat in een schil om de kern** de temperatuur voldoende hoog wordt voor de omzetting van waterstof in helium. Berekeningen tonen aan dat tengevolge van de schilbron de omringende "mantel" van de ster uitzet. Daardoor zet de ster als geheel uit, ondanks het feit dat de uitgedoofde kern samentrekt (zie fig. 75).

FIGUUR 75: Schematische doorsnee van een schilbron-ster. De uitgedoofde heliumkern trekt samen. In de
gearceerde schil vindt waterstoffusie plaats (4·¹H → ⁴He). De waterstofmantel van de ster dijt uit.

Het precieze verloop van de evolutie gedurende de schilbronfase hangt van de massa van de ster af (zie fig.73). Voor sterren met massa's tussen 3 en 9 maal de massa van de Zon blijft het totale uitgestraalde vermogen betrekkelijk constant. Tegelijkertijd neemt de effectieve temperatuur aan de rand van de ster snel af, terwijl de afmeting snel toeneemt. Aan het einde van het (enkele) schilbron-stadium (ongeveer bij punt 6 in fig.73) zijn sterren met massa's van ruim één zonnemassa tot ongeveer 5 zonnemassa's, **rode reuzen** geworden, sterren met massa's van ruim 5 tot 9 zonnemassa's zijn dan **rode superreuzen** en sterren met ongeveer 15 maal de massa van de Zon **blauwwitte superreuzen**.

#### § 6.5.4 De laatste ontwikkelingsstadia. (traject na 6 in fig. 73)

De verdere ontwikkeling van een ster hangt in sterke mate van de massa af; globaal kunnen we 2 typen van ontwikkeling onderscheiden: de scheiding valt bij een massa van ongeveer 2,5 maal de zonnemassa.

##### Sterren met massa m > 2,5 m
Tijdens de schilbronfase (§ 6.3.3) is de zich samentrekkende kern van de ster geleidelijk heter geworden tot ongeveer 100 miljoen Kelvin in punt 6 van de evolutiesporen in fig.73. Dan begint de fase **waarin helium in koolstof wordt omgezet** volgens:

$$
3 ·  \overset{4}{_2}\text{He}  → \overset{12}{_6}\text{C} 
$$

De ster heeft nu een helium "verbrandende" kern en daar omheen een waterstof "verbrandende" schil (fig. 76) over het traject 6 → 9. Uit fig. 73 blijkt dat de vorm van het evolutiespoor van de massa van de ster afhangt; we verklaren het optreden van de lussen in het spoor hier niet. Vervolgens (even na de punten 9 in fig. 73) raakt de heliumvoorraad in het centrale gedeelte van de ster uitgeput: er ontwikkelt zich dan een helium "verbrandende" schil om de kern die nu uit vrijwel zuivere koolstof bestaat. Deze koolstofkern trekt weer samen, waardoor de temperatuur daar weer verder oploopt. Dan breekt het tijdstip aan waarbij in de kern een fusieproces met koolstof als "brandstof' optreedt. De daarop volgende stadia zijn nog niet precies doorgerekend, zij zijn niet in fig. 73 weergegeven.

FIGUUR 76: Schematische doorsnede van zware sterren ( $m > 2\text{,}5 m_⊙$  ) met heliumfusie.
a. Heliumfusie in de kern en waterstoffusie in een zich naar buiten vretende schil;
b. In een later stadium heeft de ster een uitgedoofde kern van koolstof en schillen met waterstof- en heliumfusie

De verdere evolutie verloopt als volgt (zie fig. 77).
In een relatief zeer snelle opeenvolging komen andere fusieprocessen aan de orde waarbij steeds zwaardere elementen worden opgebouwd, totdat de kern van de ster grotendeels uit de ijzerisotoop $^{56}\text{Fe}$ bestaat. Daarmee is de ster aan het einde gekomen van de mogelijkheden om energie vrij te maken door kernfusie, want bij fusie van elementen en isotopen zwaarder dan de ijzerisotoop komt geen energie meer vrij, maar daarvoor is juist energie nodig. De kern van de ster gaat vanaf dan dus weer samentrekken en de temperaturen lopen nog verder op tot **5 miljard Kelvin**.


FIGUUR 77: Schematisch evolutiespoor van een zware ster ( $m > 2\text{,}5 m_⊙$  ). Over het gedeelte van de evolutie tijdens en na het stadium van koolstof-verbranding bestaan nog geen exacte berekeningen. Het hier getekende spoor heeft betrekking op een ster van ongeveer 7 zonnemassa's.


Men vermoedt dat de razendsnelle gang van gebeurtenissen dan als volgt verloopt: de zeer intense gamma-straling (thermische straling bij 5 miljard Kelvin) werkt in op de $^{56}\text{Fe}$-kernen die elk uiteen vallen in 13 heliumkernen en 4 neutronen. Deze reactie onttrekt zoveel energie aan het sterinwendige, dat de druk in het sterinwendige sterk daalt en de sterkern instort. Bij het naar binnen vallen van de schillen lopen de temperaturen daar zeer snel op met het gevolg dat in al deze schillen de energievrijmaking explosief toeneemt. Het gevolg is dat de ster een groot deel van de massa met zeer grote snelheden uitstoot. Men identificeert de explosieve fase in de evolutie van een zware ster met het optreden van een **supernova**. Zo'n supernova was al een superreus ($L/L_⊙ ≥ 10^5$), die in zeer korte tijd (vermoedelijk in enkele tientallen dagen) opvlamt tot ongeveer 100 miljoen maal de oorspronkelijke helderheid, om daarna in enkele jaren terug te zakken tot ongeveer de oorspronkelijke helderheid. Tijdens de supernova-explosie worden enorme gasmassa's met snelheden van meer dan 1000 km/sec van de ster weggeschoten.
Staat de supernova voldoende dichtbij dan neemt men jaren na de uitbarsting inderdaad een uitdijende lichtende gasnevel waar. Supernovae zijn zeldzame verschijnselen: in ons eigen melkwegstelsel zijn slechts 4 betrouwbare gevallen uit oude documenten af te leiden.


Chinese en Koreaanse kronieken vermelden het plotseling optreden van een zeer heldere ster in het sterrenbeeld de Stier in 1054. Op dezelfde plaats wordt nu nog een heldere gasnevel waargenomen die uitdijt met een snelheid van 1300 km/sec, de zogenaamde Krabnevel.
Van de ster zal na de supernova-explosie weinig meer dan de kern overblijven, die aanvankelijk uit heliumkernen, neutronen en vrije elektronen bestaat. Tengevolge van de zeer hoge dichtheden verenigen in de heliumkernen de elektronen zich met de protonen tot neutronen, waardoor tenslotte een uiterst compacte bal neutronen ontstaat: een **neutronenster**.
Men berekent dat de massadichtheid **in zo'n ster** onvoorstelbaar hoog is, van de orde van	$10^{18}$ $\text{kg/m}^3$.	Anders gezegd: een neutronenster met de massa van de Zon heeft een
middellijn van hoogstens enkele tientallen kilometers. Dit is het meest extreme geval van
zogenaamde 'ontaarde materie'. In de verdere evolutie blijft een neutronenster altijd een neutronenster, die geleidelijk afkoelt.


Sinds 1967 heeft men een aantal zogenaamde pulsars ontdekt, die radiostraling uitzenden in flitsen met uiterst regelmatige tussenpozen die van pulsar tot pulsar variëren van een paar seconden tot een paar honderdsten van een seconde. In het midden van de Krabnevel staat een pulsar die zowel in de radiostraling als in licht gelijktijdig flitst met de kortste van alle perioden: 1/30ᴱ seconde. Men identificeert nu de pulsars met neutronensterren; die zeer snel roteren, met de periode van de pulsar als omwentelingsperiode.

Wanneer een neutronenster een massa heeft tussen 1,5 en 3,0 maal de massa van de Zon dan is de gravitatiekracht nabij het oppervlak zo groot dat geen enkel deeltje van de ster kan ontsnappen, **ook fotonen niet** Zo'n zware neutronenster wordt daarom een "zwart gat" genoemd. Men kan een zwart gat alleen indirect waarnemen. Men zoekt daarom naar dubbelsterren waarvan de onzichtbare component een zwart gat kan zijn.


##### Sterren met massa m < 2,5 m0
Tengevolge van de kleinere massa verlopen alle processen langzamer en lopen de temperaturen gedurende de fasen van gravitatiecontractie minder hoog op dan bij zwaardere sterren. Dat veroorzaakt grote verschillen in de evolutiesporen.
Aangezien tijdens de enkele-schilbronfase (traject 4 → 6 in fig. 73) de temperaturen in de samentrekkende heliumkern minder hoog oplopen dan bij zwaardere sterren, worden de dichtheden daardoor veel hoger voordat de temperatuur hoog genoeg is voor de heliumfusie: de heliumkern wordt ongeveer in punt 5 van de in fig.73 aangegeven evolutiesporen een klomp zeer dichte ontaarde materie. Deze ontaarde heliumkern groeit met het naar buiten vreten van de "brandende" waterstofschil geleidelijk aan. De ster is dan een rode reus geworden. In punt 6 van het evolutiespoor zet de helium"verbranding": $3 ·  \overset{4}{_2}\text{He}  → \overset{12}{_6}\text{C}$ **explosief** in; men schat dat gedurende deze zogenaamde "**HELIUMFLITS**" ONGEVEER 20% van alle helium in de sterkern in enkele minuten tijd in koolstof wordt omgezet. De enorme hoeveelheid energie die daarbij vrijkomt wordt gedeeltelijk gebruikt om de ontaarding van de heliumkern op te heffen. De gebeurtenissen tijdens en vlak na de heliumflits zijn nog niet precies doorgerekend; men weet ook niet welke waarneembare effecten op de heliumflits volgen. Misschien worden de buitenste lagen van de ster weggeblazen? Zodra de ster tot rust gekomen is gaat de fusie van helium tot koolstof gestaag door, de ster beweegt zich langs de zogenaamde horizontale tak naar links (fig. 78).

FIGUUR 78: Schematisch evolutiespoor van een ster met een massa, iets groter dan die van de Zon. De afmetingen van de ster zijn niet op schaal. De gearceerde cirkels geven het gedeelte van de evolutie zoals dat berekend is in fig. 73).

Misschien treden er in het spoor lussen op. Door de kleine massa van de ster loopt de temperatuur in de kern niet voldoende op om aan koolstoffusie toe te komen.
Aan het einde van de heliumfusie blaast de ster in slechts enkele tienduizenden jaren zijn buitenste lagen weg. Dit weggeblazen gas wordt een **planetaire nevel** genoemd. (Deze naam heeft niets met planeten te maken! De naam komt van het schijfvormig uiterlijk). Zodra de "heliumverbranding" uitdooft trekt de ster zich snel samen tot een **witte dwerg**, die grotendeels uit ontaarde koolstof en helium bestaat, omgeven door een dunne schil normaal gas. De gemiddelde massadichtheden zijn zeer hoog, tussen ongeveer $10^8$ en $10^{11}$ $\text{kg/m}^3$.
Een witte dwerg koelt geleidelijk af, waardoor de ster steeds roder en lichtzwakker, en dus steeds moeilijker waarneembaar wordt. In de volgende paragraaf bekijken we enkele aspecten van de sterevolutie wat nader.

##### Gravitatiecontractie en kernfusie.
We zagen al in § 6.2 dat voor de **totale** hoeveelheid energie die een ster gedurende haar leven uitstraalt kernfusies veel belangrijker energiebronnen zijn dan de gravitatiecontractie. Toch speelt gravitatiecontractie in bepaalde evolutiestadia een uiterst belangrijke rol:

- Gravitatiecontractie treedt (opnieuw) op in het gedeelte van de ster waarbinnen weinig of geen energie (meer) door kernfusie wordt vrijgemaakt.
- Gedurende de samentrekking loopt de temperatuur verder op, hetgeen de "ontsteking" van een (volgend) kernfusieproces mogelijk kan maken.
- Zodra er voldoende vermogen door kernfusie wordt vrijgemaakt, komt de gravitatiecontractie tijdelijk tot stilstand.

De **chemische samenstelling** van de oorspronkelijk zich tot een ster samentrekkende gaswolk heeft ook invloed op het verdere evolutiespoor. Zelfs wanneer de oorspronkelijke wolk grotendeels uit waterstof bestaat veroorzaken verschillen in de relatieve hoeveelheid "metalen" (= elementen zwaarder dan helium) niet te verwaarlozen verschillen in de evolutiesporen. Deze verschillen worden hoofdzakelijk veroorzaakt doordat de absorptiecoëfficiënt in het sterinwendige vrij gevoelig van het metaalgehalte afhangt, hetgeen van invloed is op het energietransport en dus op het temperatuurverloop d*T*/d*r* in de ster.


## § 6.6 Evolutietijden.
Uit de berekening van de evolutie van een ster volgen ook de tijdsperioden die nodig zijn om de verschillende stadia te doorlopen. Enkele gegevens die volgen uit de berekeningen die aan fig.73 ten grondslag liggen zijn samengevat in tabel 6.1 (blz. 92). 
We zien twee opvallende dingen:
- Voor een zwaardere ster verlopen alle evolutiestadia veel sneller dan voor een lichtere ster.
- De ster verblijft het grootste deel van haar "actieve leven" in de hoofdreeks. We proberen deze feiten in grote lijnen te begrijpen.


TABEL	6.1:	Evolutietijden in miljoenen jaren voor sterren van verschillende massa's, doch met dezelfde	oorspronkelijke chemische samenstelling (als die van de Zon).


<table>
    <tr>
        <th rowspan="2">Evolutiefase</td>
        <th rowspan="2">traject in <br>fig. 73</td>
        <th colspan="5" style="text-align: center; vertical-align: middle;">M/M⊙ </td>
    </tr>
    <tr>
        <th>15</td>
        <th>5</td>
        <th>3</td>
        <th>1,5</td>
        <th>1</td>
    </tr>
    <tr>
        <td>protoster tot hoofdreeks</td>
        <td>0 → 1</td>
        <td>0,06</td>
        <td>0,6</td>
        <td>2,5</td>
        <td>18</td>
        <td>50</td>
    </tr>
    <tr>
        <td>hoofdreeks</td>
        <td>1 → 3</td>
        <td>10,4</td>
        <td>67,6</td>
        <td>237</td>
        <td>1635</td>
        <td>9660</td>
    </tr>
    <tr>
        <td>enkele schilbron (4H → He)</td>
        <td>3 → 6</td>
        <td>1,5</td>
        <td>2,6</td>
        <td>13</td>
        <td>610</td>
        <td>1170</td>
    </tr>
    <tr>
        <td>heliumverbranding in kern</td>
        <td>6 → 9</td>
        <td>0,2</td>
        <td>17</td>
        <td>73</td>
        <td>-</td>
        <td>-</td>
    </tr>
    <tr style="font-weight: bold;">
        <td>TOTAAL</td>
        <td></td>
        <td>12,2</td>
        <td>87,8</td>
        <td>326</td>
        <td>2263</td>
        <td>10880</td>
    </tr>
</table>

<style>
  table {
    width: 100%;
    border-collapse: collapse; /* Verwijdert ruimte tussen cellen */
  }

  th {
    background-color:rgb(216, 240, 216); /* Groene achtergrond */
    color: white;              /* Witte tekst */
    padding: 10px;             /* Ruimte binnen de cel */
    text-align: center;        /* Tekst gecentreerd */
    border: 1px solid #ddd;    /* Dunne rand rondom cellen */
  }

  td {
    padding: 10px;
    text-align: left;          /* Standaard links uitgelijnd */
    border: 1px solid #ddd;
  }

  tr:nth-child(even) {
    background-color: #f9f9f9; /* Alternatieve rijkleur */
  }

  tr:hover {
    background-color: #f1f1f1; /* Kleurverandering bij hover */
  }
</style>


De energieopbrengst per kg door fusie omgezette materie neemt sterk af met de atoommassa: "koolstofverbranding" levert aanzienlijk minder energie dan "heliumverbranding", enz. Het gevolg is dat de laatste ontwikkelingsstadia van zware sterren met kernfusie ( na de punten 9 en 10 in fig. 73) nog sneller verlopen dan de stadia ervoor. Na de supernova-explosie heeft zich in zeer korte tijd een neutronenster gevormd. Slechts een klein deel van alle neutronensterren is als pulsar waarneembaar. Men berekent dat een aanvankelijk waarneembare pulsar na ongeveer 10 miljoen jaar al zoveel energie verloren heeft, dat het object aan de waarnemer ontsnapt.
Sterren met kleinere massa's ( $m < 2,5 m_⊙$  ) ontwikkelen zich na de heliumflits relatief zeer snel langs de horizontale tak ( voor $m ≈ m_⊙$: in 100 miljoen jaar). Het wel opvallende stadium met de planetaire nevel duurt zeer kort (enkele tienduizenden jaren), waarna zeer snel het witte-dwergstadium wordt bereikt. Omdat witte dwergen heel spaarzaam stralen (ongeveer 1/10.000 van een hoofdreeksster van dezelfde temperatuur) duurt het wel 10 miljard jaar voordat de ster flink is afgekoeld.
Met deze gegevens kunnen we de verdeling van de sterren over het HR-diagram begrijpen. De meeste sterren die wij zien zijn hoofdreekssterren omdat de kans het grootst is dat wij de ster gedurende dit ontwikkelingsstadium betrappen.
In het HR-diagram (fig. 66) valt het "hiaat van Hertzsprung" op, dat voor sterren met lichtsterkten tussen 100 en 10.000 maal de lichtsterkte van de Zon de reuzentak van de hoofdreeks scheidt. Dit hiaat is het gevolg van het feit dat sterren met massa's tussen 3 en 9 maal de zonnemassa de enkele schilbronfase zeer snel doorlopen (vergelijk tabel 6.1 met figuur 73, 77 en 66).
Witte dwergen zijn vrij talrijk omdat de afkoeling zo langzaam verloopt. Dat niet meer dan ongeveer 10% van de sterren in de buurt van de Zon witte dwergen zijn is te begrijpen, omdat alleen zeer oude sterren, wat zwaarder dan de Zon, voldoende tijd hebben gehad zich zover te ontwikkelen.

## § 6.7 Evolutie van sterren en de structuur van het melkwegstelsel. 
Toepassing van de inzichten over de evolutie van sterren op het melkwegstelsel levert een aantal nieuwe gezichtspunten en stimulerende vragen op. We brengen nog even de bouw van het melkwegstelsel in herinnering. Zie § 1.4, fig.5, en fig. 79 hieronder: de meeste van de ongeveer $10^{11}$ sterren bevinden zich in de platte discusvormige **schijf**; daarin zijn ook de **spiraalarmen** ingebed. In het centrum staat de kern waarin sterren dicht opeen gepakt zijn.
FIGUUR 79: Schematische voorstelling in zijaanzicht (rechts) en bovenaanzicht van de bouw van ons melkwegstelsel. De schijf met de spiraalarmen wordt omhuld door de halo waarin zich onder andere de bolvormige sterrenhopen bevinden.


In de **spiraalarmen** treffen we wolken gas en stof aan, en ook de zeer heldere O- en B-sterren die niet ouder kunnen zijn dan enkele miljoenen tot enkele tientallen miljoenen jaren. Deze sterren doen de wolken oplichten waaruit zij "zojuist" ontstaan zijn (emissienevels). In de spiraalarmen heeft men trouwens vrijwel alle vroege evolutiestadia aangetroffen van wolken, via protosterren, tot de hoofdreekssterren. Tussen de spiraalarmen in de schijf vinden we sterren die veel ouder zijn dan de O- en B-sterren in de spiraalarmen: van minder dan 1 miljard tot ongeveer 10 miljard jaar toe. De 5 miljard jaar oude Zon is in de "schijfbevolking" een ster van middelbare leeftijd.
Om de schijf bevindt zich, eveneens met de kern als centrum, een ijl omhulsel: de **HALO**. De meest opvallende objecten in de halo zijn de **bolvormige sterrenhopen**, die elk uit zo'n paar honderdduizend dicht opeengepakte sterren bestaan, maar er komen ook "losse" sterren in de halo voor.
De halo bevat de oudste sterren. Sterren uit een bolvormige sterhoop geven een eigenaardig HR-diagram te zien: op de hoofdreeks ontbreken O,B,A- en zelfs vrijwel alle F-sterren (tot ongeveer F8). Daaruit volgt dat zo'n hoop geen zichtbare sterren met massa's groter dan een zonnemassa meer bevat. Daaruit schat men de ouderdom tussen 11 en 17 miljard jaar: bolvormige sterhopen behoren tot de oudste objecten die wij in het melkwegstelsel kennen.
Heel belangrijk is de ontdekking uit het spectrale onderzoek dat sterren uit bolvormige sterhopen en andere sterren uit de halo 20 tot 200 maal zo weinig "metalen" bevatten als de jongere sterren van de melkwegschijf, zoals bijvoorbeeld de Zon. ( "Metalen" gebruiken we hier als een korte aanduiding voor alle elementen zwaarder dan helium).
Uit deze gegevens is de hypothese afgeleid dat in de eerste fase van het melkwegstelsel de materie vrijwel alleen uit waterstof en wat helium bestond. "Metalen" waren toen uiterst schaars. Uit deze materie zijn de sterren in de halo gevormd.
Nadien zijn in zware sterren "metalen" opgebouwd vlak voor en tijdens supernova-explosies en toen de interstellaire ruimte ingeslingerd.
Het interstellaire gas werd zo geleidelijk "vervuild", zodat de sterren die zich later vormden meer "metalen" bevatten. Het is echter wel merkwaardig dat alle sterren uit de melkwegschijf, zowel de B-sterren in de spiraalarmen (jonger dan $10^8$ jaar), als de Zon ( $5·10^9$ jaar oud), als de sterren in de oudste bekende open sterrenhoop (NGC 188 genaamd, ruim $10^{10}$ jaar oud) een **gelijk "metaal"-gehalte** hebben (binnen de grenzen van de nauwkeurigheid van de analyse, van ongeveer 50%).
Hieruit volgt dat de "metalen" grotendeels gevormd zijn in een vroeg stadium van het melkwegstelsel, ruim 10 miljard jaar geleden, na het ontstaan van de sterren in de halo en voor het ontstaan van de sterren in de schijf. Blijkbaar zijn er toen zeer veel of bijzonder sterke supernovae opgetreden, waarschijnlijk in de nog steeds raadselachtige kern van het melkwegstelsel.
Dit geeft aanleiding tot de volgende gedachte: vrijwel alle atomen van de elementen in de voorwerpen vlak bij ons en in ons - het silicium in het zand, de koolstof in een stukje hout of in je lichaam, het ijzer in een gebruiksvoorwerp en de zuurstof die je inademt- zijn meer dan 10 miljard jaar geleden gevormd in de supernovae, waarschijnlijk in de kern van de melkweg, 30.000 lichtjaar van ons vandaan.

#### §6.7.1. Spiraalstructuur van het Melkwegstelsel
De oorzaak van de spiraalstructuur, die ook bij vele andere sterrenstelsels voorkomt, is nog niet duidelijk. Een belangrijke theorie is de **dichtheidsgolf theorie** van Lin en Shu uit de zestiger jaren. De spiraalstructuur wordt gezien als een (schok)golfachtige variatie van de sterrendichtheid in de Melkwegschijf. Het spiraalpatroon roteert als vast lichaam met een hoeksnelheid, die de helft is van de galactische rotatie, terwijl sterren en gas in de schijf **door** de armen bewegen. Sterren die de arm **in** bewegen worden extra versneld, sterren die de arm **verlaten** worden vertraagd, waardoor de spiraalarm zijn grotere dichtheid behoudt.
Deze theorie verklaart op een natuurlijke manier waarom jonge objecten zoals moleculaire wolken en heldere jonge sterren in de spiraalarmen voorkomen. Als het gas de arm passeert wordt het sterk samengedrukt. De interne gravitatie binnen de gaswolk wordt dan meer belangrijk en veroorzaakt een ineenstorting en daaropvolgende stervorming.
Het duurt ongeveer $10^7$ jaar voordat het materiaal de arm gepasseerd is. In die tijd hebben de hete, heldere sterren hun evolutie beëindigd en komen buiten de arm niet meer voor. De minder zware sterren begeven zich wel in de ruimte tussen de armen.

#### §6.7.2. Het centrum van het Melkwegstelsel
Dankzij radio- en infrarode waarnemingen (zie Appendix A) is de kennis van het centrum van de Melkweg toegenomen, maar de structuur ervan is nog niet volledig bekend. In het zichtbare gebied wordt het zicht op het centrum geblokkeerd door de donkere wolken in de Sagittarius spiraalarm ongeveer 2 kpc bij ons vandaan.
Binnen een ruimte met een afmeting van enkele parsecs schijnt er een "normale" sterrenhoop te zijn met een sterrendichtheid, die ongeveer $10^7$ keer zo groot is als rondom de zon. De echte kern is een radio puntbron, die kleiner is dan 20 AE. Waarnemingen laten gecompliceerde gasstromen zien binnen 1 pc van deze kern. Op grond van de gemeten snelheden daarvan wordt de massa van de kern op meerdere millioenen zonnemassa's geschat. Gezien de geringe afmetingen en de grote massa veronderstelt men dat het centrum een zwart gat is.























