## A1   De doorzichtigheid van de aardatmosfeer

Rondom de Aarde bevindt zich een luchtlaag die, afgezien van een wisselende hoeveelheid waterdamp, voor 78% uit stikstof en 21% uit zuurstof bestaat. Door verstrooiing van het zonlicht in die lucht wordt vanaf de Aarde de hemel overdag als blauw ervaren. Omdat overdag de helderheid van die blauwe hemel groter is dan die van de sterren kan men vanaf de Aarde overdag geen sterren waarnemen (behalve dan de Zon). Voor meer gegevens omtrent de samenstelling en opbouw van de verschillende lagen van de atmosfeer: zie BINAS tabel 30F.
De straling die uit het heelal op de aardatmosfeer valt bereikt het aardoppervlak òf verzwakt òf helemaal niet. Zo kaatst een hoge laag in de atmosfeer (de ionosfeer) alle radiostraling terug met een golflengte groter dan 30 m. Bij golflengten tussen 20 m en 5 mm bereikt vrijwel geen straling het oppervlak omdat daar sterke absorptie door waterdamp en koolzuurgas optreedt. Ook elektromagnetische straling met golflengten kleiner dan 300 nm wordt onder andere door de ozon in onze dampkring geabsorbeerd.

FIGUUR 1: Het spectrum van de elektromagnetische straling en de doorlating van de aardse dampkring.

### A1.1 Straling op het aardoppervlak
Er blijven twee golftengtegebieden over waar de dampkring voldoende straling doorlaat (zie figuur 1)
- Het **radiovenster**: voor radiostraling met golflengten tussen 5 mm en 30 m. De meting van deze straling gebeurt met behulp van radiotelescopen.
- Het **optische venster**: het golfgebied tussen 300 nm en 20000 nm. Dit omvat dus meer dan het zichtbare licht (400-700 nm). Binnen dit optisch venster zijn een aantal golftengtegebiedjes in het infrarood waar de absorptie in de dampkring zeer sterk is.

**Thermische radiostraling**
Geïoniseerde waterstof (dus losse protonen en elektronen door elkaar) kan in wolken voorkomen.
(Dit worden wel HII-gebieden genoemd, het dichtstbijzijnde gebied is de bekende Orion-nevel).
De straling, die vrijkomt bij wisselwerkingen tussen protonen en elektronen wordt ook wel **thermische remstraling** genoemd. Een vrij elektron (zie fig. 2 ) ontmoet een proton. Als het elektron verstrooid wordt door het proton wordt gesproken van een **vrij-vrij-overgang**; maar wanneer het elektron ingevangen wordt door het proton is er sprake van een **vrij-gebonden overgang**. In beide gevallen wordt het energieverschil weggestraald in een radiofoton.

FIGUUR 2 Elektronovergangen als bron van thermische radiostraling


**21 cm straling**
Deze straling ontstaat in een neutraal waterstofatoom. Door wisselwerking met andere atomen kan dit enigszins aangeslagen worden, waarbij de magnetische momenten van proton en elektron dezelfde richting hebben (de z-componenten zijn parallel, zie fig. 3). Als de elektronspin omklapt (halveringstijd is $11· 10^6$ jaar), zodat de laagst-energetische toestand van het atoom wordt bereikt, wordt het energieverschil uitgezonden in de vorm van een radiofoton met een golflengte van 21 cm. Deze straling komt uit wolken van neutraal waterstof (ook wel HI-gebieden genoemd), zodat deze kunnen worden waargenomen.

FIGUUR 3 Radiostraling van 21 cm ontstaat door spinflip van het elektron in het waterstofatoom


**Synchrotronstraling**
Wanneer geladen deeltjes met zeer hoge, relativistische snelheden in een magneetveld bewegen, worden ze in een schroeflijnbaan gedwongen. Door de centripetale versnelling, die ze daarbij ondervinden zenden ze fotonen uit met een zeer lange golflengte (radiostraling).

**Zichtbaar licht en infra-rode straling**
Het spectrum kan tot de golflengte van 1200 nm gefotografeerd worden. Straling van nog langere golflengten kan met andere methoden (fotocellen, thermo-elementen) gemeten worden. 
Sinds de zeventiger jaren worden voor de waarnemingen halfgeleiderdetectoren gebruikt. Daarmee kan 70-80% van de opvallende fotonen worden gedetecteerd. Eén van de belangrijkste nieuwe detectoren is de **CCD-camera** (Charge Coupled Device). Deze bestaat uit een oppervlak van lichtgevoelige silicium-diodes, met bijv. 400 x 400 pixels. Na belichting kan de informatie worden weergegeven op een monitor-scherm.


### A1.2 Straling in de ruimte
Sinds de ontwikkeling van de ruimtevaart kan met behulp van kunstmanen ook straling in de ruimte worden waargenomen. Sindsdien zijn vele detectoren in de ruimte gebracht, die voor allerlei verschillende golflengtegebieden gevoelig zijn.

**Gamma-straling** 
Dit betreft fotonen met een energie van $10^5-10^{14}$ eV. Gamma's worden geproduceerd bij overgangen in kernen of door wisselwerkingen van elementaire deeltjes, derhalve geven ze andere informatie dan overige straling. Omdat radio-actieve elementen zeer specifieke fotonen uitzenden, kan zo de aanwezigheid van radio-actief materiaal in de ruimte worden vastgesteld. Verder vindt men 0,511 MeV fotonen, die wijzen op positronen, die geannihileerd worden. M.b.v het spoor van het foton kan de richting ongeveer worden vastgesteld. De plaatsresolutie is veel slechter dan in de andere golflengtegebieden.

**Röntgen-straling**
De grens tussen gamma's en röntgens, $10^5$ eV komt overeen met een golflengte van $10^{-11}$ m. De grens is niet vast; de gebieden van harde röntgens en zachte gamma's overlappen elkaar. Inmiddels zijn met röntgensatellieten tienduizenden röntgenbronnen waargenomen, variërend van sterren, actieve sterrenstelsels tot clusters van sterrenstelsels. Röntgenstraling wordt vooral gevonden bij bronnen met een zeer hoge temperatuur tot 5 miljard K toe.

**Ultra-violette straling** 
Veel emissie-lijnen van stellaire chromosferen of corona's, de Lymanlijnen van atomair waterstof en de meeste straling van hete sterren wordt in dit gebied gevonden.

**Infra-rode straling** 
Deze straling komt juist van koele sterren, zoals protosterren en daarmee verbonden interstellaire materie. De Infra Rood Astronomie Satelliet (een gedeeltelijk Nederlands project!) heeft 200 000 infrarood bronnen gevonden. De straling kan verzameld worden door een telescoop, net als in het zichtbare gebied.


## A2 Stralingsprocessen
### A2.1 De wet van Kirchhoff
Als een voorwerp voldoende heet wordt, gaat het warmte uitstralen. Bij toenemende temperatuur wordt deze straling steeds sterker en gaat het voorwerp ook zichtbare straling uitzenden waarbij de kleur eerst rood wordt, dan geel en dan wit. Blijkbaar wordt inwendige energie omgezet in elektromagnetische stralingsenergie. Dit proces heet uitzending (emissie) van **thermische straling**. Ook het omgekeerde proces kan plaatsvinden: wanneer een voorwerp wordt bestraald stijgt zijn temperatuur. De opgevangen elektromagnetische stralingsenergie wordt dan omgezet in inwendige energie.

De straling die door een voorwerp wordt uitgezonden hangt af van de **temperatuur** en de **aard van het voorwerp**. Voor het onderzoek van stralende voorwerpen maken we stralingskrommen door in een groot aantal kleine golflengtegebiedjes het uitgestraalde vermogen te meten en deze tegen de golflengte uit te zetten. (Zie figuur 4).

Gloeiende vaste stoffen blijken straling uit te zenden met een continu spectrum. Uit de vergelijking van de absorberende en emitterende eigenschappen van voorwerpen leidde Kirchhoff een belangrijke wet af:

<u>**Naarmate een voorwerp bij een bepaalde golflengte straling beter absorbeert kan het bij diezelfde golflengte ook meer straling uitzenden.**</u>

Enkele gevolgen en toepassingen van de wet van Kirchhoff kennen we uit het dagelijks leven: spiegelende voorwerpen stralen heel slecht (daarom zijn de wanden van een thermosfles spiegelend gemaakt); dof-zwarte oppervlakken stralen heel goed (daarom zijn ouderwetse potkacheltjes dofzwart).

De vorm van de stralingskromme is afhankelijk van de temperatuur maar ook van de **kleur** van het voorwerp. Om nu de invloed van de temperatuur op de stralingskromme te bepalen is het noodzakelijk om de kleur hetzelfde te houden. Daarom onderzoeken we de straling van een **ideaal zwart voorwerp**. Dat is een voorwerp dat straling van alle golflengten **volledig** absorbeert. Een dofzwart potkacheltje is niet meer dan een gebrekkige benadering voor een ideaal zwart voorwerp.
Een veel betere benadering van een zwart oppervlak is een gesloten (metalen) doosje waarin een klein gaatje is geboord. Alle straling die op het gaatje valt, gaat er doorheen en wordt door de wanden heen en weer gekaatst en uiteindelijk geabsorbeerd. De enige straling, die er uit komt is thermische straling van het wandmateriaal zelf. De energieverdeling hiervan wordt nu alléén door de temperatuur van het materiaal bepaald en niet door de materiaalsoort.
Praktisch kun je dit zichtbaar maken door het doosje zwart te verven. Dan is te zien dat het gaatje veel donkerder is dan de zwarte verf. Het zwarte gaatje is nu te beschouwen als een ideale zwarte straler.

### A2.2 De straling van een zwart voorwerp.
Figuur 4 geeft stralingskrommen van een ideaal zwart voorwerp voor enige temperaturen. Verticaal is het vermogen uitgezet dat 1 m²  stralend oppervlak uitzendt in een golflengtegebied van 1 nm. Horizontaal is de golflengte in nm uitgezet.

FIGUUR 4: Stralingskrommen voor een ideaal zwart voorwerp bij 1500, 2000 en 3000 K


Max Planck (1858-1947) heeft langs theoretische weg de formule afgeleid die de stralingskrommen voor een zwart voorwerp beschrijft. Natuurlijk is de formule van Planck afhankelijk van de <u>temperatuur</u> en de <u>golflengte</u>. Wij zullen deze formule aangeven met: $B(λ,T)$.
De stralingskromme voor één bepaalde temperatuur, bijvoorbeeld $T = 2000 \text{K}$, stellen we voor met $\bf{B(λ,2000)}$. Voor één bepaalde temperatuur vinden we het totaal uitgestraalde vermogen per m² door de bijdragen voor alle golflengten op te tellen.
In formule: 

$$ B(T_1) = \int_0^∞ B(λ,T_1) \text{d}λ $$(A_1)

Deze integraal kan bepaald worden met behulp van de theoretisch afgeleide formule van Planck. We geven hier slechts het resultaat van de berekeningen: de wet van Stefan-Boltzmann.
$$ B = σ T^4 $$(A_2) 
met $σ = 5,67·10^{-8} \text{Wm}^{-2}\text{K}^{-4}$
Deze formule toont aan dat het totaal uitgestraalde vermogen zeer sterk toeneemt met de temperatuur.

### A2.3 Thermische straling van niet-zwarte voorwerpen.
Uitgaande van de wet van Planck kunnen we de wet van Kirchhoff uit A2.1 in formulevorm brengen. In deze paragraaf beperken we ons tot ondoorzichtige voorwerpen. Valt er straling op een niet-zwart (gekleurd) voorwerp dan zal slechts een deel van de straling geabsorbeerd worden. De **absorptiecoëfficiënt** $a(λ)$ van het voorwerp is nu de fractie van het op het voorwerp vallende vermogen die wordt geabsorbeerd:
$$ a(λ) =	\frac{\text{door het voorwerp geabsorbeerde vermogen}}{\text{totaal opvallend vermogen}}$$

De wet van Kirchhoff zegt, dat het door het voorwerp uitgestraalde vermogen (eigen thermische emissie) evenredig is met $a(λ)$ en met de Planckse straling van een ideaal zwart voorwerp van dezelfde temperatuur.
In formule: 
$$E(λ,T_1) = a(λ)·B(λ,T_1)$$(A_3)
Met 
- $E(λ,T_1)$ = Het vermogen uitgestraald door het niet-zwarte voorwerp per m² en
met een bepaalde λ (bij één temperatuur).
- $B(λ,T_1)$ = Het vermogen uitgestraald door een ideaal zwart voorwerp per m² en met
een bepaalde λ (bij één temperatuur).
- $a(λ)$ = De absorptiecoëfficiënt van het voorwerp (de $λ$ in $a(λ)$ geeft aan dat de
absorptiecoëfficiënt afhangt van de golflengte, $a(λ)$ heeft dus niet voor alle golflengten dezelfde waarde !!).

Het totaal uitgestraalde vermogen per m² van een niet-zwart (gekleurd) stralend voorwerp van één bepaalde temperatuur vinden we weer door het oppervlak onder de stralingskromme te bepalen:

$$ E = \int_0^∞ E(λ,T_1) \text{d}λ = \int_0^∞ a(λ)·B(λ,T_1) \text{d}λ $$(A_4)

In dit geval bestaat er geen eenvoudige formule voor het totaal uitgestraalde vermogen. Wel gebruikt men de formule $ B = σ T^4 $ om een zogenaamde **effectieve temperatuur** $T_\text{eff}$ van een voorwerp te definieren:
$$ E = σ T_\text{eff}^4 $$(A_5) 
De <u>effectieve temperatuur</u> van een oppervlak dat het totale vermogen $E$ uitstraalt <u>is dus</u>:

<u>**de temperatuur die een ideaal zwart voorwerp zou moeten hebben om precies datzelfde vermogen *E* uit te zenden.**</u>


<u>**VOORBEELD:**</u> Stel: je hebt een ideaal **zwart** voorwerp met een temperatuur van 3000 K en een ander gekleurd voorwerp, ook met *T* = 3000 K.
Dan zendt het gekleurde voorwerp <u>minder</u> straling uit dan het zwarte voorwerp van 3000 K. (Het zendt bijvoorbeeld evenveel straling uit als een zwart voorwerp van 2700 K).


### A2.4 Absorptie van straling door gassen
Bij gedeeltelijk doorzichtige stoffen is het probleem van absorptie en emissie ingewikkelder dan bij ondoorzichtige stoffen. Daar hadden we met absorptie en vervolgens emissie te maken, nu met doorlating (transmissie), zie figuur 5.

FIGUUR 5 Absorptie door dunne laag

Op een **dunne**, gedeeltelijk doorzichtige laag gas (dikte ${\small Δ}x$) valt een evenwijdige bundel met vermogen $E(λ)$. De vermogensverandering $ΔE(λ)$ is negatief, evenredig met de dikte van de gaslaag en met het vermogen van de invallende bundel:
$$ ΔE(λ) = -k(λ)·{\small Δ}x · E(λ) $$(A_6)
(A-6)
Hier stelt $k(λ)·{\small Δ}x$ de **absorptiedikte** voor. Dus bij dunne lagen is de afname van het vermogen evenredig met de absorptiedikte.
Als we de laag niet meer als dun moeten opvatten (zie fig. 6) kunnen we de afname berekenen door de laag in veel dunne lagen te verdelen. Uit A-6 volgt dan:

$$\frac{\text{d}E(λ,x)}{E(λ,x)} = -k(λ,x)\text{d}x$$(A_7)

Wat leidt tot de bekende absorptiewet:

$$ E(λ,D) = E(λ,0) \text{e}^{-k(λ)D}$$(A_8)

Bij gaslagen met grote absorptiedikte neemt het vermogen af volgens een exponentiële functie met de absorptiedikte in de exponent.

FIGUUR 6 Absorptie (en emissie) door dikke laag

### A2.5 Absorptie en emissie van een gaslaag

Gaslagen met een kleine absorptiedikte stralen volgens de wet van Kirchhoff:
$$ E(λ) = {\small +}k(λ)·{\small Δ}x · B(λ)$$(A_9)

In een **dikke** laag vindt nu zowel emissie als absorptie plaats. Weer verdelen we de dikke laag met dikte $D$ in veel dunne plakjes ${\small Δ}x$. De vermogensverandering $ΔE(λ,x)$ wordt bepaald door de combinatie van A_6 en A_9.

$$ ΔE(λ,x) = -k(λ)·E(λ,x)·{\small Δ}x + k(λ)·B(λ)·{\small Δ}x $$(A_10)

Gemakshalve laten we het argument $λ$ tijdelijk weg:

$$ ΔE(x) = -kE(x)·{\small Δ}x + kB ·{\small Δ}x $$

Links en rechts delen door ${\small Δ}x$, de limiet $Δx → 0$ nemen en herschikken geeft:

$$\frac{\text{d}E(x)}{\text{d}x} + kE(x) = kB$$

Dit is een bekend type differentiaalvergelijking (1e orde, niet homogeen). De oplossing is (zie ook fig. 7):
$$ E(D) = E(0) \text{e}^{-kD} + B(1-\text{e}^{-kD}) $$(A_12)
De eerste term geeft de verzwakking weer van het op de gaslaag vallende vermogen. De tweede term geeft de eigen emissie met zelfabsorptie.

FIGUUR 7 Uittredende straling bij een emitterende en absorberende laag

Voor een gaslaag (waar geen straling opvalt, dus $E(0) = 0$) met kleine absorptiedikte $k(λ)D\text{ « }1$ wordt A_12 vergelijkbaar met A_3 (en A_9):
$$ E(D) = B k(λ) D$$
Waar de absorptiedikte $k(λ)D$ in de plaats komt van de absorptiecoëfficient $a(λ )$. Dus straling volgens Kirchhoff (zie fig. 7).

Daarentegen zal een gaslaag met grote absorptiedikte $k(λ)D\text{ » }1$ als oplossing geven
$$ E(D) = B$$
Met andere woorden: dikke lagen stralen als een ideaal zwart voorwerp (volgens Planck, zie fig. 7).
Als we nu in rekening brengen dat de absorptiecoëfficient $k$ afhangt van de golflengte $λ$ en dat het uitgestraalde vermogen $B$ afhangt van golflengte $λ$ en temperatuur $T_1$ wordt dit:
$$E(λ,T_1) = B(λ,T_1)$$


### SAMENVATTING
We kennen twee soorten absorptiecoëfficienten: één bij absorptie en volgende emissie (bij ondoorzichtige stoffen) en één bij transmissie (bij doorzichtige stoffen).
De eerste heeft geen dimensie, de tweede heeft de dimensie $\text{m}^{-1}$, vandaar dat we verschillende letters gebruikten.
Dus: 
**$a(λ)$ = absorptiecoëfficiént ondoorzichtige stof.**
**$k(λ)$ = absorptiecoëfficiént doorzichtige stof (gas).**
Bij dunne emitterende (en absorberende) gaslagen is het uitgestraalde vermogen evenredig met de dikte.
Bij dikke emitterende (en absorberende) gaslagen is het uitgestraalde vermogen constant. Bij tussenliggende diktes wordt het vermogen als functie van de tijd door verg. A-12. weergegeven.
In alle gevallen wordt het vermogen als functie van de golflengte door een Planckse kromme weergegeven.





 