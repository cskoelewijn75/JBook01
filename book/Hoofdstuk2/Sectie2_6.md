## § 2.6 Het ontstaan van het zonnestelsel
De meest waarschijnlijk geachte theorie over het ontstaan van het zonnestelsel gaat uit van het volgende (zie fig. 14).

FIGUUR 14 Samentrekkende gaswolk. De kern trekt bolvormig samen tot protoster, delen met hoog impulsmoment trekken samen in een schijf loodrecht op de rotatie-as.


Het zonnestelsel is ontstaan uit een grote, ronddraaiende gaswolk, waarvan de massa 3 á 4 keer die van de zon was. In de wolk kwamen elementen voor zwaarder dan helium, die ontstaan zijn in het binnenste van sterren uit vroegere generaties. Door de zwaartekracht ontstond kernvorming in het centrum.
Deeltjes met een laag impulsmoment konden zich naar de kern begeven. Deeltjes met een hoger impulsmoment, bewogen zich wel in de richting van het rotatievlak en omdat ze voortdurend met elkaar botsten verloren ze hun snelheidscomponent loodrecht op het rotatievlak. Ze behielden hun snelheid in het rotatievlak, zodat er een ronddraaiende schijf materie, rondom de proto-zon ontstond: het ecliptica-vlak.
De massa van de proto-zon was groter dan de massa van de huidige zon. De platte schijf in het ecliptica-vlak bevatte ongeveer 10% van de totale massa. Door het instorten van de wolk nam de draaisnelheid van het gas aanzienlijk toe, zoals bij een ijsdanseres, die bij een pirouette haar armen samentrekt. De zon verloor zijn impulsmoment aan het omringende gas door zijn magnetisch veld. Toen de kernreacties ontstoken werden, nam een sterke zonnewind nog meer impulsmoment van de zon mee. Het eindresultaat is onze huidige, langzaam draaiende zon, die nog maar 2% van het totale impulsmoment van het zonnestelsel bezit, terwijl zijn massa meer dan 99% van het geheel bedraagt.
De kleine deeltjes in de schijf, verzamelden zich in grotere brokken door continu zich herhalende botsingen, waarbij ze aan elkaar bleven kleven.
Uiteindelijk ontstonden planetesimalen : lichamen ter grootte van een asteroïde. De zwaartekracht van de brokken hield ze dan bij elkaar en als ze voldoende gegroeid waren, begonnen ze ook gas en stof uit de omringende wolk te verzamelen. Sommige kleinere brokken gingen om andere heen draaien: dit werden de manen. Wederzijdse verstoringen, vooral door de proto-Jupiter, voorkwam dat in de huidige asteroïde-gordel planetesimalen tot "volwassen" planeten aangroeiden.
De temperatuur in de oorspronkelijke wolk verklaart de verschillen in de chemische,, samenstelling van de planeten (zie hoofdstuk 3). De vluchtige elementen (zoals waterstof, en helium) zijn bijna helemaal afwezig in de binnenplaneten. Deze planeten zijn samengesteld uit zware materialen, waarvan de kondensatietemneratuur boven de 500 K ligt.


FIGUUR 15. Temperatuurverdeling in het zonnestelsel tijdens de planeetvorming. De chemische samenstelling van de planeten is een gevolg hiervan. De benaderde kondensatie-temperaturen van verschillende verbindingen is aangegeven.

De oorspronkelijke abundantie van deze materialen in de oorspronkelijke wolk was 0,4%, zodat de massa's van deze planeten relatief klein is.
Op de afstand van Mercurius was de temperatuur ongeveer 1400 K. Bij deze temperaturen beginnen ijzer en nikkel te condenseren. De relatieve abundantie van deze verbindingen is het grootst op Mercurius en het kleinste op Mars, waar de temperatuur slechts 450 K was. Daarentegen is de hoeveelheid ijzeroxide op Mars weer relatief groot, terwijl dat op Mercurius nauwelijks aanwezig is (zie fig. 15).
Op de afstand van Saturnus was de temperatuur zo laag, dat ijs kon worden gevormd: sommige manen van Saturnus bestaan uit bijna zuiver waterijs. Omdat 98% van het oorspronkelijke materiaal waterstof en helium was, zijn dit de voornaamste elementen op Jupiter en Saturnus. Op Uranus en Neptunus komt water in de vorm van ijs het meest voor.

Ten gevolge van planetaire verstoringen werden lichamen in onstabiele banen ingevangen of uit het zonnestelsel geslingerd (zie fig. 16 en 17). Asteroïden bleven in hun stabiele banen. In de buitengebieden van het zonnestelsel konden lichamen van 'stof en ijs, zoals kometen, bestaan.
Het begin van de kernreacties op de zon betekende het einde van de planeetvorming. De zon verloor massa door een sterke zonnewind. Het massaverlies reikte tot een hoogte van $10^{-7}M_{\text{zon}}/\text{jaar}$ . Echter deze fase was relatief kort en het totale massaverlies was niet groter dan een tiende van de huidige zonnemassa. De zonnewind "blies" al het interplanetaire gas en stof weg zodat de "stofzuigende werking" van de planeten ophield.


FIGUUR 16 De verdeling van asteroïden volgens hun afstand tot de zon laat groepen en gapingen zien. De meeste asteroïden zijn in de hoofdgordel, tussen 2,1 en 3,3 AE. Effecten van resonanties (plaatsen waar de omloopstijd van een lichaam gedeeld door die van Jupiter een exacte rationale breuk is) zijn ook zichtbaar.

FIGUUR 17 Schets van de banen van de asteroïden tussen Mars en Jupiter