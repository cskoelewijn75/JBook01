## § 2.2 De ontkoppeling van materie en straling
Boven een temperatuur van 3000 K was de materie volledig geïoniseerd. Fotonen, die door deze oersoep bewogen hadden een grote kans om te wisselwerken met de geladen deeltjes via het Compton-effect of paarvorming. De gemiddelde vrije weglengte van het foton was dus klein. Het heelal was ondoorzichtig, een mistige, kolkende oersoep.
Bij een temperatuur lager dan 3000 K is de gemiddelde kinetische energie van de vrije elektronen zo ver afgenomen, dat op grote schaal protonen en elektronen met elkaar verbonden raakten en het neutrale waterstofgas vormden. In relatief vrij korte tijd verdwenen alle vrije elektronen uit het heelal en werden gebonden. De sterke wisselwerking, die tussen straling en materie aanwezig was, verdween, waardoor het heelal vanaf dat moment transparant werd. Men zegt dat materie en straling vanaf dit moment ontkoppeld zijn. Vanaf dit moment was er geen temperatuursevenwicht meer tussen materie en straling. De temperatuur van de straling neemt door de uitdijing van het heelal nog steeds af, die van de materie in het begin ook en zelfs sterker. Later als gevolg van de energie-opwekking in sterren stijgt de materietemperatuur weer. Nú is het grootste deel van de energie van het heelal besloten in materie (rust- en kinetische energie). Op het moment van de ontkoppeling was de totale energie gelijk verdeeld over materie en straling. De straling had op dat moment een spectrum, verdeeld volgens een Planckse kromme van 3000 K. Vóór de ontkoppeling had de straling meer energie.


``` {figure} ../figures/fig11.jpg
---
width: 80%
name: fig11
---
Temperatuurverloop vóór en ná de ontkoppeling. Bij 3000 K vond de ontkoppeling plaats. De straling koelde af tot de nu nog waarneembare '3K-straling', uit de materie ontstond de huidige structuur van super-clusters, clusters, sterrenstelsels, sterren en planetenstelsels.
``` 