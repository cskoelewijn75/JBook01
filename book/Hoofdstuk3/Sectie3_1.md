## §3.1 De Zon.
Nadat we in de voorgaande hoofdstukken hebben gezien dat ons zonnestelsel een nietig klein gebiedje is in onze melkweg, en dat het (voorlopig) onmogelijk voor ons is om zelfs maar de dichtstbijzijnde ster buiten ons zonnestelsel te bereiken, is het verstandig om de objecten in ons zonnestelsel eens nader te bekijken. Deze objecten liggen tenminste op aanvaardbare afstanden.
We beginnen bij de Zon: een heel gemiddeld sterretje, dat zich te midden van miljarden andere sterren in ons heelal in geen enkel opzicht onderscheidt. Toch is de Zon voor ons van levensbelang. Zonder haar warmte zou er geen leven op Aarde kunnen bestaan. Ook kan de Zon goed bestudeerd worden omdat zij zo dichtbij staat, in tegenstelling tot de andere sterren. De diameter van de Zon is ruim 109 keer die van de Aarde.
Men weet dat de Zon aan de buitenkant een temperatuur heeft van 6000 K. Bij die temperaturen kunnen stoffen niet meer in vaste- of vloeibare toestand bestaan. De Zon is dus een gasbol, bestaande uit voornamelijk <u>**waterstof**</u> en <u>**helium**</u>.
Figuur 18 toont een doorsnede van de Zon. Te zien is dat de Zon veel groter is dan men denkt. Buiten de rand van de stralende bol bevindt zich een uitgestrekte, ijle gaswolk: de **corona** genoemd. Deze wordt pas zichtbaar wanneer bij een totale zonsverduistering de heldere bol wordt afgeschermd door de maan. De corona strekt zich uit tot miljoenen kilometers boven het 'oppervlak'.
De temperatuur van de corona is **hoger** dan aan het oppervlak: zo'n 1,5 miljoen Kelvin. Dit komt waarschijnlijk door de opborrelende gasbellen in de fotosfeer (convectie), die wekken schokgolven op in de bovenliggende atmosfeer. Deze golven planten zich naar buiten voort en transporteren de energie. De dichtheid van de corona is zo klein, dat het de van de schokgolven overgenomen energie slechts bij hoge temperaturen kan uitstralen.



``` {figure} ../figures/fig18.jpg
---
width: 80%
name: fig18
---
Doorsnede van de Zon
a. kernfusiegebied b. stralingsgebied c. convectiegebied d. fotosfeer e. chromosfeer f. corona
``` 

### §3.1.1 De atmosfeer
De zonneatmosfeer is verdeeld in de fotosfeer en de chromosfeer. Buiten de echte atmosfeer strekt de corona zich veel verder uit.
De fotosfeer is de binnenste laag van de atmosfeer, waaruit de voor ons zichtbare straling komt, zie figuur 18. Het is een ongeveer 400 km dikke 'gasschil'. (Vergeleken met de diameter van de Zon is dit niet meer dan een flinterdun vliesje, 0,05%, daarom zien we dan ook de rand van de zon scherp).
Aan de buitenkant is de temperatuur 4000 K, aan de binnenkant 7000 K. De lagen die het meest tot de zonnestraling bijdragen zijn die van 6000 K.
In de buurt van de zonsrand zal de straling, uitgezonden op een bepaalde diepte, op weg naar ons toe een langere afstand door de zonneatmosfeer moeten afleggen, dan in het midden van de schijf en daarom meer verzwakt worden. Daarom zien we, naarmate we dichter bij de zonsrand kijken straling uit gemiddeld hogere (en dus koelere) lagen. De intensiteit van de uitgezonden straling neemt daarom af naar de zonsrand. Dit verschijnsel heet **randverzwakking**.

De convectie in de zon is op het oppervlak zichtbaar als de **granulatie**, een ongelijk continu veranderend korrelig patroon. In het heldere centrum van elke "korrel" stroomt gas omhoog en aan de donkere randen zinkt het weer omlaag.

Buiten de fotosfeer is er een laag, ongeveer 500 km dik, waar de temperatuur oploopt van 4500 K tot 6000 K: de **chromosfeer**. Normaal is de chromosfeer niet zichtbaar, omdat de straling ervan veel zwakker is dan die van de fotosfeer. Alleen bij een totale zonsverduistering is de chromosfeer, enkele seconden vóór en ná de totale verduistering te zien als een dunne roodachtige sikkel of ring.



``` {figure} ../figures/fig19.jpg
---
width: 80%
name: fig19
---
Randverzwakking
``` 


### §3.1.2. Zonnevlekken
Op de Zon zijn af en toe donkere vlekken waar te nemen. Deze donkere vlekken heten **zonnevlekken**. Ze zien er uit als rafelige gaten in het zonneoppervlak. Het binnenste van de vlek is de donkere **umbra**, he gedeelte er omheen de **penumbra**. Het zijn kuilen in het zonne-oppervlak.
Ze hebben diameters tot 50.000 km. Deze gebieden steken donker af tegen de fotosfeer omdat hun temperatuur 1500 K lager is. Dit wordt veroorzaakt door het magneetveld in de vlek dat de convectie remt, die normaliter de energie van de zon van binnen naar buiten vervoert. De convectie kan nu alleen langs de veldlijnen plaatsvinden (het gas is lichtelijk geïoniseerd en daarom een goede geleider) en breidt zich vlak bij het oppervlak zijdelings uit. Het gas stroomt naar weerszijden weg met snelheden van 1 tot 2 km/s.
De leeftijd varieert van enkele uren tot enkele maanden. Ze verplaatsen zich zeer langzaam t.o.v. het zonoppervlak.


``` {figure} ../figures/fig20.jpg
---
width: 80%
name: fig20
---
Het aantal zonnevlekken van 1700 tot 1977. De periode van de variatie is ongeveer 11 jaar.
``` 

De variatie van het aantal zonnevlekken is al bijna 250 jaar gevolgd.
In figuur 20 is het aantal zonnevlekken als funktie van de tijd te zien. Het aantal varieert met een gemiddelde periode van 11 jaar.
Het magnetische veld in een zonnevlek kan worden gemeten met behulp van het Zeeman-effect. De sterkte kan 0,45 T zijn. Het veld is bevroren in het plasma en wordt erdoor vervoerd.
De evenaargebieden van de Zon doen er ongeveer 25 dagen over om één keer rond te draaien. Dichter bij de noord- en de zuidpool is de rotatietijd langer: daar duurt één omwenteling meer dan een maand. Dit verschijnsel wordt **differentiële rotatie** genoemd. Deze differentiële rotatie vervormt het gemiddelde magnetische veld (zie fig. 21).
a.	Het zonoppervlak is gevuld met magnetische fluxbuizen, waarvan de veldsterkte 0,1 - 0,2 T is. Het totale resultaat is een zwak, bijna dipolair magnetisch veld.
b.	De differentiële rotatie windt dit gemiddelde veld op in een steeds sterker gedraaide spiraal rond de zon.
c.	In een paar jaar worden deze veldlijnen ringen, die evenwijdig aan de evenaar lopen (nog steeds onder het oppervlak).
d.	Op een zeker moment wordt het veld zo sterk dat de fluxbuis naar buiten gedreven wordt, zodat ze uitstulpt en een bipolaire vlekkengroep vormt. Op het onderste en bovenste halfrond hebben de vlekkengroepen mi verschillende polariteit.
e.	In het evenaargebied neutraliseren de vlekkengroepen elkaar. De poolwaarts bewegende groepen neutraliseren de velden van de polen en doen deze tenslotte van polariteit omkeren.
f.	De cyclus kan opnieuw beginnen. Na 22 jaar is de oude toestand weer hersteld.


``` {figure} ../figures/fig21.jpg
---
width: 80%
name: fig21
---
Door de differentiële rotatie van de zon worden de magnetische veldlijnen van de zon steeds strakker opgewonden. Uiteindelijk wordt de richting van het veld omgedraaid.
``` 



``` {figure} ../figures/fig22.jpg
---
width: 80%
name: fig22
---
Een fluxbuis tussen twee zonnevlekken. Materiaal dat langs de veldlijnen stroomt vormt een protuberans.
``` 

Zoals in fig. 21d. en e. te zien is komen de zonnevlekken vaak in paren voor, waarvan de velden tegengestelde richting hebben. Het magnetische veld van het paar rijst omhoog in een lus buiten het oppervlak (zie fig. 22). Waneer gas langs zo'n lus stroomt van de ene vlek naar de andere wordt het zichtbaar als een **protuberans**.


``` {figure} ../figures/fig23.jpg
---
width: 80%
name: fig23
---
Positie van zonnevlekken tegen de tijd. Ze bewegen van hogere breedtegraden naar de evenaar.
``` 



Tijdens de cyclus verschijnen de vlekken het eerst ongeveer op de 40ste breedtegraad. In fig. 23 is de experimenteel waargenomen positie van de vlekken weergegeven.

### §3.1.3 Het binnenste van de zon
Door het gewicht van de buitenste lagen neemt de druk naar het centrum toe tot 20 miljard Pascal terwijl de dichtheid daar zó goot is dat één liter zonnematerie 160 kg weegt. Binnen in de Zon lopen de temperaturen op tot zo'n 16 miljoen Kelvin. In de kern bevinden de deeltjes zich daarom in de zgn. plasmafase: de lichte deeltjes zijn al hun elektronen verloren en de wat zwaardere bijna al hun elektronen. De atomen in de plasmafase worden ook 'naakt' genoemd.
Bij het ontstaan van de zon, 5 miljard jaar geleden, was de samenstelling overal gelijk aan de huidige samenstelling van het oppervlak. Omdat de energieproduktie door kernfusie in het centrum is geconcentreerd, wordt waterstof daar omgezet in helium. Op een kwart van de straal is de waterstof-abundantie nog hetzelfde als op het oppervlak, maar daar vandaan naar beneden neemt het snel af. In het centrale deel is nog maar 10% van het materiaal waterstof. Ongeveer 5% van de oorspronkelijke waterstofvoorraad van de zon is omgezet in helium.
Het stralingsgedeelte van de zon is uitgestrekt tot ongeveer 70% van de straaL Dáár is de temperatuur zo gedaald dat het gas niet meer totaal geïoniseerd is. De ondoorzichtigheid van het materiaal neemt daardoor sterk toe, waardoor de straling sterker geabsorbeerd wordt. Derhalve wordt convectie een effectievere manier van energietransport. De zon heeft daarom een convectieve schil (zie fig. 18).