## 1. Inleiding
Een wel zeer fundamenteel probleem in de sterrenkunde is het bepalen van de afstanden die de hemellichamen tot ons hebben. De werkelijke positie ten opzichte van de Aarde van een of ander object wordt bepaald door drie grootheden, waarvan er twee relatief eenvoudig zijn te vinden. Elk object heeft op de hemelbol, zoals we die schijnbaar vanaf de Aarde zien, een positie die kan worden beschreven door de *lengte* ('rechte klimming'), en de *breedte* ('declinatie'), analoog aan de positiebepaling op de aardglobe.
De derde grootheid — *de afstand* — blijft dan nog over. Er is een heel scala van methoden die we kunnen gebruiken om deze laatste te bepalen. Elk van hen heeft zijn eigen beperkingen en nauwkeurigheid. Het zal blijken dat we voor grotere afstanden andere methoden gebruiken dan voor de kortere. In deze appendix is een kort overzicht opgenomen van de belangrijkste methoden.

## 2. De meetlat in het zonnestelsel: de astronomische eenheid (AE)
Eerst zullen we bekijken hoe we afstanden in het zonnestelsel kunnen bepalen. Uit de beweging van de planeten en andere leden van het zonnestelsel rondom de zon is, met gebruikmaking van de *wetten van Kepler*, hun afstand tot de zon op eenvoudige wijze af te leiden. De drie wetten van Kepler werden op proefondervindelijke wijze gevonden en laten zich in het kort als volgt formuleren:
- elke planeet beschrijft een ellipsbaan rondom de zon, met de zon in één der brandpunten (eerste wet);
- de beweging van de planeet in haar baan is zodanig dat de verbindingslijn planeet—zon in gelijke tijdsintervallen gelijke oppervlakten doorloopt (tweede wet);
- er is een strikte relatie tussen de omlooptijd en de halve lange as van de ellipsbaan. Deze relatie laat zich noteren als $P^2/a^3 =$ een constante, met $P$ de omlooptijd en $a$ de halve lange as (derde wet).


FIGUUR 1 Tweede wet van Kepler (Perkenwet) 


Toegepast op de planeetbewegingen komen deze wetten op het volgende neer. Het blijkt dat alle planeten bijna een zuivere cirkel rondom de zon beschrijven. De cirkel is een bijzonder geval van een ellips waarbij de brandpunten samenvallen. We kunnen nu voor 'de halve lange as van de ellips' lezen: de straal van de cirkelbaan, ofwel de afstand planeet—zon. Een gevolg van de tweede wet is dat planeten sneller bewegen naarmate ze zich in hun baan dichter bij de zon bevinden. In figuur 1 zien we dat voor een extreem geval weergegeven. Toepassing van de laatste wet stelt ons in staat uit de waargenomen omlooptijd van een planeet de afstand tot de zon te bepalen. Als we die omlooptijd uitdrukken in jaren en vervolgens de afstand Aarde—zon als eenheid nemen, dan wordt de constante gelijk aan 1. Deze standaardafstand die we nu gebruiken, noemen we de astronomische eenheid.
Aan de hand van tabel 1 uit hoofdstuk 7 kunnen we één en ander controleren.
Men heeft de werkelijke waarde van de astronomische eenheid thans weten te bepalen op 149.597.870,7 km. Het is een zeer fundamentele eenheid, omdat alle afstanden buiten het zonnestelsel in feite kunnen worden teruggevoerd op de absolute grootte van de AE (meer daarover in paragraaf 9). Elke kleine onzekerheid in de afmeting van deze 'maatlat' kan tot grote fouten leiden in de bepaling der afstanden van ver verwijderde objecten. Moderne methoden hebben de fout in de waarde van de AE weten terug te brengen tot enkele honderden meters, ofwel 0,1 miljoenste procent.
Vermeldenswaardig is nog een wel zeer directe methode om de afstand van de Aarde tot een planeet te bepalen; ze berust op radartechnieken (zie figuur 2). 

FIGUUR 2

Een radiosignaal wordt uitgezonden in de richting van de planeet en na enige tijd zal men het weerkaatste signaal (de echo) kunnen opvangen. De tijd die is verstreken tussen uitzending en ontvangst, geeft de afstand: immers, de radiosignalen verplaatsen zich met de lichtsnelheid door de ruimte. Als er tussen uitzending en ontvangst een tijdverschil van 500 seconden ligt, heeft het signaal $500 ×  3 × 10^5 \text{km} = 150 × 10^6 \text{km}$ afgelegd en is de afstand Aarde—planeet op dat moment 75 miljoen km. Een nauwkeuriger waarde voor de lichtsnelheid is 299 792 458 m/s.


## 3. Afstanden tot de meest nabij gelegen sterren
Zoals al in hoofdstuk 2 wordt uiteengezet, liggen de afstanden tussen sterren in de orde van enkele lichtjaren. Op deze schaal kunnen we geen gebruik meer maken van radartechnieken, want de tijd tussen uitzending en ontvangst van het signaal zou te groot worden; bovendien zal de sterkte van de echo onmeetbaar klein zijn geworden.
Een bruikbare methode echter vinden we nu in het verschijnsel **parallax** of **verschilzicht**. Eigenlijk is iedereen met deze methode vertrouwd (zie figuur 3). 

FIGUUR 3

Wanneer we op een mooie dag een wandeling in de natuur maken, lijken de struiken langs het pad zich veel sneller te 'verplaatsen' dan de bomen die wat verderop staan. De kerktoren aan de horizon lijkt zich helemaal niet te verplaatsen. De oorzaak van dit verschijnsel is dat de richting waarin we moeten blijven kijken om de struik te blijven zien snel verandert in tegenstelling tot de richting waarin we de kerktoren zien. Die verandering van richting is eigenlijk gelijk aan de hoek waarover een waarnemer ter plaatse van de struik of de kerktoren ons ziet bewegen terwijl we over het pad lopen. Hoe groter de afstand is des te kleiner is die hoekbeweging.

FIGUUR 4

De astronomische situatie zien we in figuur 4. Halflaarlijks ondergaat de Aarde een verplaatsing van 2 AE. Sterren die niet al te ver weg staan zien we jaarlijks een ellips aan de hemel beschrijven, hetgeen dus eigenlijk een projectie van de aardbaan is. Met dit verschijnsel kunnen we de afstand $r$ tot een ster bepalen volgens $r = 1/p$. Hierin is $p$ de parallax (zie figuur 4) uitgedrukt in boogseconden. We vinden dan de afstand weergegeven in **parsec**. Eén parsec is de afstand waarop een ster moet staan om een parallax van 1 boogseconde te vertonen; ze is gelijk aan 3,26 lichtjaar.
In de praktijk bepalen we parallaxen via fotografische opnamen. We meten dan de positie van de ster ten opzichte van zeer veel verderweg gelegen sterren die zelf geen parallax vertonen. 
Met de nieuwste technologie, zoals de Gaia-ruimte telescoop van de Europese Ruimteorganisatie (ESA), kan men parallaxen meten met een nauwkeurigheid van ongeveer 0,001 boogseconde. Bij nog kleinere waarden wordt de meetfout relatief te groot. Daarom kunnen we zo 'slechts' afstanden tot ongeveer 1000 parsec meten.
Inmiddels heeft Gaia, op basis van de laatste gegevens (2024), de parallax van meer dan 1 miljard sterren bepaald, wat een groot aantal sterren in onze Melkweg vertegenwoordigt. Dit maakt Gaia de grootste en meest gedetailleerde stercatalogus die ooit is gemaakt.
Het merendeel heeft een parallax van minder dan 0,1 boogseconde; de grootste parallax treffen we aan bij Proxima Centauri, namelijk 0,76'' hetgeen een afstand van 4,3 lichtjaar inhoudt.


## 4. De statistische parallax
In het Melkwegstelsel heeft de zon, behalve de algemene beweging rondom het Galactisch Centrum, ook nog een *eigenbeweging*. Ze verplaatst zich met een snelheid van ongeveer 20 km/s ten opzichte van de omringende sterren in de richting van een punt, gelegen in het sterrenbeeld Hercules. We kunnen deze richting, die we ook wel het **apex** noemen, bepalen door middel van de **eigenbeweging** van nabij gelegen sterren. De sterren zullen immers een schijnbare beweging van dit punt af vertonen. Dit perspectivisch effect kennen we van onze ervaring bij het rijden door sneeuwbuien: 's nachts, in het licht van de koplampen, lijken de vlokken uiteen te bewegen.
Een gevolg is dat alle nabij gelegen sterren de neiging zullen hebben te bewegen naar het punt dat diametraal tegenover het apex ligt (antapex). Als we met een tijdsinterval van enkele jaren de positie van deze sterren aan de hemel bepalen, dan is de grootte van de verplaatsing een maat voor de afstand. Hoe kleiner de verplaatsing is, des te groter is de afstand (zie figuur 5).

FIGUUR 5

Het toepassen van deze methode op één enkele ster is gevaarlijk. Deze ster zal namelijk vrij zeker zelf ook een eigenbeweging in het Melkwegstelsel vertonen, evenals de zon. Deze zelfstandige beweging kan de gemeten parallax sterk beïnvloeden. Daarom gebruiken we deze methode alleen bij groepen van sterren. We nemen dan aan dat de diverse zelfstandige beweging binnen zo'n groep over het totaal genomen elkaar opheffen; we moeten dus 'statistiek' gaan bedrijven, vandaar de naam **statistische parallax**. De methode is onder andere toegepast op Cepheïde-variabelen, maar vooral ook bij dichtbij staande sterrenhopen (meer daarover in de volgende paragraaf).
Duidelijk is dat bij grotere tijdsintervallen de methode nauwkeuriger wordt.


## 5. Bewegende sterrenhopen
De allerbelangrijkste schakel naar het bepalen van zeer grote afstanden is de afstand van de open sterrenhoop *Hyaden* in het sterrenbeeld Stier. We maken hierbij gebruik van het feit dat deze verzameling sterren als groep langs de hemel beweegt als gevolg van de zonsbeweging. Verder blijkt dat aan de afstand van de Hyaden de rest van de afstandsbepaling in de sterrenkunde is opgehangen.
Een open sterrenhoop (zie ook hoofdstuk 5) moet men zich voorstellen als een verzameling van enkele honderden sterren die in een onregelmatig volume verspreid staan. Deze open sterrenhopen zijn gemakkelijk als groep te herkennen, wanneer ze op grote afstand staan (zie figuur 6).

FIGUUR 6        Open sterrenhoop

Als een open sterrenhoop dichtbij zou staan, vinden we de leden verspreid over een groot gedeelte van de hemel. Welnu, de Hyaden vormen zo'n open sterrenhoop die betrekkelijk dichtbij staat. Uit de grootte van de groepsbeweging is de afstand tot deze groep sterren te bepalen via de statistische parallax. De afstand tot de Hyaden werd hiermee traditioneel op ongeveer 130 lichtjaar geschat.
Recente metingen, waaronder die van de Gaia-ruimtetelescoop, hebben echter aangetoond dat de Hyaden dichterbij liggen dan eerder werd aangenomen. Volgens de meest recente gegevens bevindt de Hyaden zich op een afstand van ongeveer **45** tot **50 lichtjaar** van de aarde.

In het algemeen kunnen we de beweging van een ster splitsen in twee onderling loodrechte bijdragen: de snelheid langs de gezichtslijn of *radiële snelheid* $v_r$ en de snelheid hier loodrecht op: de zogenaamde *tangentiële snelheid* $v_t$, (zie figuur 7).
Wat kunnen we nu van deze snelheid meten? De snelheid langs de gezichtslijn kunnen we afleiden uit Doppler-verschuivingen van de lijnen in het spectrum. En verder kunnen we de eigenbeweging ($μ$) langs de hemelbol meten door de posities te bepalen over een groot aantal jaren. Al deze eigenbewegingen lijken door het perspectivisch effect in één punt samen te komen, het *convergentiepunt* (zie figuur 8).
Welnu, de richting van het convergentiepunt stellen we nu gelijk aan de richting waarin de werkelijke beweging van de ster is gericht, in figuur 7 aangegeven met een pijl. Hierdoor is nu ook de hoek $α$  vastgelegd. De parallax vinden we nu door:
$$ p = \text{4,74} μ/v_r · \tanα $$  — 4.74	tg
Hierbij is 4,74 een omrekeningsfactor voor hoeksnelheid naar lineaire snelheid.
De bovenvermelde veronderstelling is alleen maar reëel wanneer we niet naar de beweging van slechts één ster kijken, maar naar de *gemiddelde* beweging van een groep. De toevallige snelheden van de individuele sterren 'middelen dan uit' en wat overblijft is de gereflecteerde zonsbeweging.

FIGUUR 7

FIGUUR 8 Eigenbewegingen van enkele leden van de Hyaden. De schalen zijn de hemelcoördinaten



## 6. Afstandsbepaling via fotometrie
Uit fotometrie (zie de hoofdstukken 3 en 5) kunnen we in principe de positie van een ster in het Hertzsprung/Russell-diagram bepalen, door de schijnbare magnitude en de kleur te meten. Zoals we weten, hangt de helderheid van een ster af van de afstand waarop ze zich bevindt. Juist door van dit feit gebruik te maken kunnen we ook afstanden bepalen! De helderheid van een object neemt immers af met het kwadraat van de afstand. Hoe gaat dit nu in zijn werk?

FIGUUR 9 Cepheïden in M31 zijn hier aangegeven


In een echt HR-diagram staan tegen elkaar uitgezet de absolute helderheid (absolute magnitude, zie hoofdstuk 5) en een maat voor de temperatuur, bijvoorbeeld kleur of spectraaltype. Het probleem is echter om juist deze absolute magnitude te weten te komen, met andere woorden om het HR-diagram te ijken.
Deze ijking, die neerkomt op het verticaal verschuiven van de hoofdreeksband, is gedaan door een HR-diagram van de Hyaden op te stellen. Van die sterren weten we door de in paragraaf 5 beschreven manier immers de afstand. Aan de hand van de gemeten schijnbare magnituden kunnen we nu hun absolute magnituden bepalen en daarmee de positie van de hoofdreeksband vastleggen.
Als dat eenmaal is gebeurd, kunnen we in principe de afstand van een individuele ster meten. Eerst plaatsen we de ster in het HR-diagram op grond van de schijnbare magnitude. Vervolgens verschuiven we, al of niet voor extinctie corrigerend (zie hoofdstuk 5), de ster naar zijn werkelijke plaats op de hoofdreeks en lezen we de absolute magnitude af. De waarde schijnbare magnitude minus absolute magnitude ($m-M$) heet de *afstandsmodulus*.

We vinden de afstand dan via de formule 
$$ m - M = 5 \log r - 5 - A$$
met $A$ als de verzwakking van het sterlicht ten gevolge van extinctie via interstellaire materie, uitgedrukt in magnituden. De afstand $r$ verkrijgen we in parsec (zie hoofdstuk 5 en hieronder figuur 10).

FIGUUR 10

Binnen het Melkwegstelsel kan men nog op enkele andere manieren afstanden bepalen, zoals via het rotatie-model van dit sterrenstelsel. Eén en ander vinden we in hoofdstuk 2. 
Het Hertzsprung-Russell (HR)-diagram, dat essentieel is voor fotometrische afstandsbepalingen, werd traditioneel geijkt aan de hand van sterren in nabije open sterrenhopen waarvan de afstanden via parallaxen werden bepaald. Voorheen waren slechts een beperkt aantal nabijgelegen sterrenhopen, zoals de Hyaden, de Praesepe-hoop en de Scorpio/Centaurus-groep, bruikbaar voor deze statistische parallax-methode. De Hyaden-groep gaf daarbij het meest betrouwbare resultaat.
Met de komst van Gaia zijn we niet langer afhankelijk van deze drie sterrenhopen. Gaia heeft de parallaxes van meer dan een miljard sterren nauwkeurig gemeten, wat een veel bredere en robuustere basis biedt voor het ijken van het HR-diagram. Uiteindelijk zijn vrijwel alle methoden voor afstandsbepaling in de astronomie direct of indirect te herleiden tot parallaxmetingen. 


## 7. Periode/lichtkracht-relaties bij variabele sterren; andere methoden
Met behulp van fotometrie aan individuele sterren kunnen we tot ongeveer 10 kpc afstanden van sterren bepalen. Dat is veel te weinig om afstanden tot andere sterrenstelsels te meten.
Gelukkig zorgt de natuur voor een machtig hulpmiddel om deze kloof te overbruggen. De in hoofdstuk 3 en 5 genoemde Cepheïde-variabelen blijken een speciale relatie te bezitten tussen de periode waarmee hun helderheid verandert èn hun lichtkracht. Deze lichtkracht is weer direct om te zetten in een absolute magnitude. Na meting van de schijnbare magnitude kennen we de afstandsmodulus en dus de afstand.
Figuur 11 toont schematisch deze *periode/lichtkracht-relatie*. 

FIGUUR 11

Er zijn twee klassen van Cepheïden, elk met hun eigen relatie. Baade ontdekte dit na bestudering van Cepheïde-variabelen in de Andromedanevel. Ook deze periode/lichtkracht-relatie moet worden geijkt en wel door van een aantal dichtbij staande Cepheïden langs andere (fotometrische of statistische) weg de afstand te bepalen.
Nog steeds is men bezig deze relatie goed vast te leggen. Tot nu toe namen we aan dat Cepheïden in andere sterrenstelsels dezelfde karakteristieken vertonen als die van het Melkwegstelsel. Er zijn aanwijzingen dat dit misschien niet het geval is.
Een andere klasse van variabele sterren zijn de zogenaamde RR Lyrae-sterren. Ook deze hebben een periode/lichtkracht-relatie, maar ze zijn van zichzelf uit (intrinsiek) zwakker dan de Cepheïden. Met RR Lyrae-sterren kunnen we tot ongeveer 500.000 lichtjaar afstanden meten: met Cepheïden gaat dat tot ongeveer 5 miljoen lichtjaar.
Kort willen we nog vermelden dat ook novae en supernovae (zie hoofdstuk 6) kunnen worden gebruikt om afstanden te bepalen. We meten van een (super) nova de schijnbare piekhelderheid, en uit het type volgt ongeveer wat de absolute helderheid moet zijn. Dat geeft weer een afstandsmodulus en dus een afstand.

FIGUUR 12 Karakteristiek helderheidsverloop van een Cepheïde, in dit geval van δ Cepheï

Ook de diameters van de grootste HII-gebieden (zie hoofdstuk 4 en Appendix A) worden wel gebruikt om afstanden tot andere sterrenstelsels te bepalen. Onze veronderstelling is zeer simpel: alle grote HII-gebieden hebben dezelfde afmeting. Meet dus de hoekdiameter en de afstand is dan bekend. Tenslotte worden ook de helderste sterren uit sterrenhopen in andere sterrenstelsels wel gebruikt om een indruk te verkrijgen van de afstand.


## 8. Kosmologische afstanden
Met de in het voorgaande aangegeven methoden kunnen we tot in de orde van 5 miljoen parsec (Mpc of megaparsec), zo'n 15 miljoen lichtjaar, afstanden schatten. Binnen deze afstand bevinden zich de leden van de plaatselijke concentratie sterrenstelsels, de Lokale Groep (zie de hoofdstukken 8 en 9). Op afstanden van vele honderden miljoenen lichtjaren schieten de behandelde methoden tekort men kan geen individuele sterren, sterrenhopen en HII-gebieden meer onderscheiden.
Een volgende schakel in de keten van afstandsbenalingstechnieken baseert zich op de veronderstelling dat sterrenstelsels van een bepaald type allemaal ongeveer even helder zijn. Als we er vanuit gaan dat we bijvoorbeeld de absolute helderheid van reuzen-elliptische stelsels kennen, behoeven we slechts de schijnbare helderheid (schijnbare magnitude) van een ver verwijderd reuzen-elliptisch stelsel te meten. Dan beschikken we over een *afstandsmodulus* (zie paragraaf 6) en kennen we dus de afstand.

Helaas blijkt dat stelsels die ver weg staan, beslist niet dezelf de eigenschappen - zoals totale helderheid - vertonen als hun nabij gelegen soortgenoten. Daarom is deze methode slechts toepasbaar op een vrij beperkte kosmologische schaal.
Ook nu weer lijkt er echter een oplossing te zijn.
Aan het einde van de dertiger jaren vond Hubble reeds een Doppler-verschuiving van spectraallijnen in spectra van nabije melkwegstelsels. Het curieuze was dat deze verschuiving - op een enkele uitzondering na altijd naar de rode golflengte en daarom roodverschuiving genoemd - toenam met de afstand.
We geven de roodverschuiving (zie ook hoofdstuk 9 en 11) in de sterrenkunde aan met $z$, waarbij geldt: $ z = Δλ/λ$
met $Δλ$ de verschuiving van een spectraallijn in bijvoorbeeld nanometers en λ de 'theoretische' plaats van de spectraallijn, eveneens in nm.
Volgens Hubble duidde dit verschijnsel op een expanderend heelal. Men kan uit de roodverschuiving een afstand bepalen volgens:$ z = H₀ r/c$
met $c$ de lichtsnelheid en $H₀$ de zogenaamde Hubble-constante.
Er is een discrepantie tussen verschillende meetmethoden bij het bepalen van de exacte waarde van $H₀$.
Metingen op basis van de kosmische microgolfachtergrond (CMB) gedaan door de Planck-satelliet hebben in 2018 een waarde van ongeveer 67,4 km/s/Mpc opgeleverd. 
Recente metingen op basis van Cepheïden en supernovae gedaan door de Hubble-ruimtetelescoop en bevestigd door de James Webb Space Telescope (JWST) in 2023, suggereren een hogere waarde van ongeveer 73 km/s/Mpc. 
Deze discrepantie, bekend als de "Hubble-spanning", is een actief onderzoeksgebied in de kosmologie.

Kort gezegd komt deze methode dus neer op het bepalen van de roodverschuiving uit de spectraallijnen en het invullen van bovenstaande formule. Pas bij afstanden groter dan 300 miljoen lichtjaar zullen de eigensnelheden van de stelsels (die in principe mede de roodverschuiving bepalen) verwaarloosbaar worden ten opzichte van de uitdijingssnelheid. Bij deze methode blijft dan nog de vraag of de roodverschuiving wel geheel mag worden toegeschreven aan een snelheidseffect.


## 9. Overzicht
Om te illustreren hoe verschillende procedures van elkaar afhankelijk zijn, bespreken we hoe we de afstand tot een ver verwijderd object, zoals een quasar, bepalen. Allereerst meten we via een spectrum de roodverschuiving. Een afstand kunnen we afleiden door de relatie van Hubble toe te passen; deze uitkomst hangt echter af van de nauwkeurigheid waarmee de Hubble-constante ($H₀$) bekend is.

De waarde van $H₀$ wordt bepaald door een aantal geschikte, relatief nabije sterrenstelsels te bestuderen. Hun radiële snelheid meten we via het Doppler-effect, terwijl hun afstand op een andere manier wordt bepaald. Een historische methode maakt gebruik van HII-gebieden: grote waterstofwolken waarin stervorming plaatsvindt. De gemiddelde grootte van HII-gebieden kan als afstandsindicator dienen, mits deze goed is geijkt. Deze ijking gebeurt door waarnemingen van HII-gebieden in nabije stelsels zoals de Andromedanevel, waarvan de afstand bekend is door middel van Cepheïden.

Cepheïden blijven een cruciaal hulpmiddel vanwege hun bekende relatie tussen pulsatieperiode en intrinsieke lichtkracht, waardoor we via hun schijnbare helderheid de afstand kunnen bepalen. De ijking van Cepheïden gebeurt via nauwkeurige parallaxmetingen. Voor sterren in het Melkwegstelsel wordt dit nu met hoge precisie uitgevoerd door de Gaia-ruimtetelescoop. Gaia heeft de zwakste schakels in de afstandsbepaling aanzienlijk verbeterd door uiterst precieze metingen van sterposities en -bewegingen tot honderden parsecs afstand. Hierdoor is de ijking van het Hertzsprung-Russell (HR)-diagram, dat wordt gebruikt voor fotometrische afstandsbepaling, betrouwbaarder geworden.

Daarnaast is de parsec zelf, de eenheid gebaseerd op parallaxmetingen, nauwkeurig gedefinieerd door verbeterde metingen van de Astronomische Eenheid (AE). Moderne technieken, zoals radarwaarnemingen en interferometrie, hebben de lengte van de AE met grote precisie vastgesteld, wat de fundering voor alle parallaxmetingen versterkt.

Nieuwere methoden, zoals afstandsbepaling via zwaartekrachtlenzen en standaard sirenes (zwaartekrachtgolven), bieden aanvullende mogelijkheden voor het schatten van afstanden tot quasars en sterrenstelsels. Deze technieken zijn minder afhankelijk van traditionele ijkingen en versterken ons begrip van de kosmische afstandsschaal.

Hoewel HII-gebieden tegenwoordig minder vaak worden gebruikt als primaire afstandsindicator, blijven ze een historisch belangrijke stap in de keten van afhankelijkheden. Samen met modernere methoden bieden ze waardevolle inzichten in specifieke contexten. Tot slot blijft de keten van afhankelijkheden tussen metingen relevant, maar door recente technologische vooruitgang is de betrouwbaarheid van elke schakel aanzienlijk vergroot. Dit heeft niet alleen de nauwkeurigheid van individuele afstandsmetingen verbeterd, maar ook ons begrip van de structuur en evolutie van het heelal.
Figuur 13 geeft een en ander nog eens weer in de vorm van een schema. Tot hoever een bepaalde methode bruikbaar is hangt erg af van de nauwkeurigheid die we bij de metingen kunnen bereiken.

FIGUUR 13



### 'Ontaarde' materie
FIGUUR 5
Fig. 5 De dichtheid van materie wordt bepaald door het aantal atoomkernen per cm³. In normale toestand van de materie stellen de elektronenschillen een bovengrens aan de kortste afstand tussen twee kernen, en dus aan de dichtheid, (figuur 5a).
Bij witte dwergsterren nemen we echter veel hogere dichtheden waar. Om dit te bereiken moeten de elektronenschillen - onder enorme druk - worden gekraakt. Er kunnen dan meer protonen per cm³ voorkomen, dus kan de dichtheid hoger zijn. Deze toestand normen we 'ontaard' of 'gedegenereerd' (figuur  5b).


Teneinde enigszins te kunnen doorzien wat het wezenlijke verschil is tussen `aardmaterie' en 'witte dwerg-materie' moeten we ons iets verdiepen in de structuur van de bouwstenen der materie: de atomen.
De kern, opgebouwd uit elektrisch positief geladen protonen en neutrale neutronen, vormt met een even groot aantal elektronen als protonen zo'n atoom. Nu zijn protonen en neutronen beide ongeveer 1837 maal zo
zwaar als één elektron; hierdoor wordt de massa van een atoom vrijwel uitsluitend bepaald door de kern. De grootte van het atoom wordt echter bepaald door de wolk elektronen om de kern heen. Eén waterstofatoom is ongeveer $10^{-10}$ m groot (éénhonderdmiljoenste centimeter). De diameter van de kern echter bedraagt daarvan slechts weer een fractie (ongeveer $10^{-14}$ m).
Eén en ander spreekt meer aan, als we de zaak eens op schaal voorstellen. Als we de kern van een waterstofatoom (een proton) zouden 'opblazen' tot de grootte van een pingpongbal dan beweegt het ene elektron op ongeveer één kilometer afstand rondom de kern. Voor zwaardere elementen is dat weliswaar minder extreem, maar toch moeten we ons ook daar de binnenste elekronen op enkele honderden meters van de pingpongbal voorstellen. Met andere woorden: het grootste deel van een atoom is echt helemaal leeg.
De natuurkunde leert ons dat bij gewone materie, dat wil zeggen bij lage drukken, de elektronen niet willekeurig rondom de kern bewegen, maar in vaste patronen. Elk elektron 'weet' bij welke kern het behoort. Het zal ook niet zoveel fantasie vereisen om te bedenken dat de kernen elkaar door deze elektronenschillen niet dichter kunnen naderen dan één atoomdiameter. Hoe dichter de atomen op elkaar zitten, des te hoger wordt de dichtheid van de materie.
In witte dwergen treffen we dichtheden aan die factoren 1000 groter zijn dan bij gewone materie; dit kunnen we nooit begrijpen, als we de elektronenschillen intact laten. We moeten de kernen dichter op elkaar brengen, hetgeen inhoudt dat deze elektronenschillen worden 'gekraakt', en dat zal het eerst gebeuren met de buitenste schillen. Deze elektronen weten niet meer bij welk atoom ze horen, ze zwerven als een soort gas door de materie. Wanneer we de materie steeds verder samenpersen, worden tenslotte ook de binnenste elektronenschillen kapot gedrukt. Alle elektronen bewegen nu volledig ongeordend tussen de kernen door. We spreken dan van een 'ontaarde' of 'gedegenereerde' toestand van de elektronen (zie figuur 5). Dit gedegenereerde elektronengas oefent zelf een enorme druk uit en kan daardoor de verpletterende zwaartekracht compenseren. De dichtheden die de materie in dergelijke toestanden kan bereiken, loopt van   0,01 ton/cm³  tot verscheidene malen 100 ton/cm³.
Fermi en Dirac toonden in 1926 al aan dat dit kraken van de elektronenschillen in principe mogelijk moest zijn onder extreem hoge druk. De druk waarbij de elektronen beginnen te bezwijken, kan men stellen in de orde van bilioenen ($10^{12}$) atmosfeer. In het centrum van de Aarde bedraagt de druk 'slechts' 8 miljoen atmosfeer, zodat hier de atomen nog volledig ongeschonden zijn. Hetzelfde geldt voor het centrum van de zon (2 miljard atmosfeer) en voor verreweg het grootste deel van de andere sterren. Daar is de materie wel volledig geïoniseerd (dat wil zeggen dat de kernen, alle elektronen 'kwijt' zijn), maar toch is de gemiddelde afstand tussen twee atoomkernen in de orde van de atoomstraal.
De materie in een witte dwerg bestaat dus nog steeds uit de ons bekende atoomkernen en elektronen. Alles is echter door de zwaartekracht veel dichter op elkaar geperst. De oorzaak daarvan is dat er in witte dwergen
geen kernfusie meer plaatsvindt die de bewegingsenergie levert om een tegendruk in stand te houden.



